{
  "id": 20220043,
  "updated": "2023-03-17T09:19:52Z",
  "description": "Messaggio del 25 maggio 2022 concernente l’iniziativa popolare «Vivere meglio la pensione (Iniziativa per una 13esima mensilità AVS)»",
  "formattedId": "22.043",
  "initialSituation": "<p><b>Comunicato stampa del Consiglio federale del 25.05.2022</b></p><p><b>Il Consiglio federale respinge l'iniziativa popolare per una tredicesima mensilità AVS</b></p><p><b>Il Consiglio federale si dichiara contrario all'iniziativa popolare federale \"Vivere meglio la pensione (Iniziativa per una 13esima mensilità AVS)\". In occasione della sua seduta del 25 maggio 2022 ha adottato e trasmesso al Parlamento il relativo messaggio. L'Esecutivo ritiene che non vi sia alcun margine di manovra finanziario per il versamento di una tredicesima rendita di vecchiaia dell'AVS. Inoltre, i beneficiari di una rendita d'invalidità o per superstiti sarebbero penalizzati rispetto ai pensionati. Il Consiglio federale punta sulle riforme della previdenza per la vecchiaia in corso, tese a mantenere il livello delle prestazioni dell'AVS e della previdenza professionale obbligatoria e a garantire l'equilibrio finanziario del 1° e del 2° pilastro.</b></p><p>L'iniziativa popolare \"Vivere meglio la pensione (Iniziativa per una 13esima mensilità AVS)\" chiede che tutti i beneficiari di una rendita di vecchiaia abbiano diritto a un supplemento annuo pari a un dodicesimo della loro rendita annua, vale a dire a una tredicesima rendita di vecchiaia dell'AVS. Il supplemento non dovrà comportare la riduzione delle prestazioni complementari (PC) né la perdita del diritto alle medesime.</p><p>Con l'attuale meccanismo di adeguamento delle rendite AVS all'evoluzione dei prezzi e dei salari, le rendite AVS sostituiscono una parte del reddito conseguito in precedenza più bassa per ogni generazione di beneficiari di rendita rispetto alla generazione precedente. Le richieste di migliorare le prestazioni dell'assicurazione sono dunque comprensibili per il Consiglio federale. Tuttavia, se da un lato l'accettazione dell'iniziativa migliorerebbe le prestazioni di vecchiaia dell'AVS, dall'altro, le prestazioni supplementari peggiorerebbero ulteriormente la situazione finanziaria dell'assicurazione, poiché genererebbero spese supplementari pari a circa 5 miliardi di franchi nel 2032. Questo importo corrisponde a circa 0,8 punti percentuali dei salari o a 1,1 punti percentuali IVA. Già con l'ordinamento vigente, secondo le prospettive finanziarie l'AVS registrerà un deficit di ripartizione di circa 4,7 miliardi di franchi nel 2032.</p><p>Il proposto versamento di una tredicesima rendita di vecchiaia dell'AVS provocherebbe inoltre ingiustizie. Da un punto di vista sociopolitico, tale supplemento non sarebbe giustificato per tutti i beneficiari di rendita. Inoltre, i beneficiari di rendite di vecchiaia sarebbero avvantaggiati non solo per quanto riguarda il supplemento di rendita, ma anche nell'ambito delle PC, mentre le prestazioni dei beneficiari di una rendita d'invalidità o per superstiti sarebbero calcolate in base a importi più bassi. Il Consiglio federale considera problematica una tale disparità tra le rendite del 1° pilastro. A suo avviso, inoltre, con le prestazioni complementari il sistema sociale svizzero può adempiere nel suo complesso il mandato di garantire la copertura del fabbisogno vitale.</p><p>Riforme in corso nell'ambito della previdenza per la vecchiaia</p><p>La riforma concernente la stabilizzazione dell'AVS (AVS 21), approvata dal Parlamento il 17 dicembre 2021 e su cui il Popolo voterà il 25 settembre 2022, è volta a garantire il finanziamento dell'assicurazione e a mantenere il livello delle prestazioni per il prossimo decennio. In base al progetto, l'età di pensionamento sarà armonizzata a 65 anni sia per gli uomini che per le donne. Per le donne prossime al pensionamento l'aumento dell'età AVS sarà accompagnato da misure compensative. Per generare entrate supplementari si procederà a un aumento dell'IVA. Inoltre, il passaggio dalla vita professionale al pensionamento sarà reso più flessibile e potrà essere effettuato gradualmente tramite la riscossione parziale della rendita. Chi lavorerà oltre i 65 anni avrà la possibilità di colmare eventuali lacune contributive e migliorare così la propria rendita.</p><p>Il Consiglio federale preferisce puntare su un miglioramento mirato della previdenza per la vecchiaia degli assicurati con redditi modesti invece che su un costoso ampliamento delle prestazioni per tutti. A tal fine si prevede di rendere la previdenza professionale obbligatoria accessibile anche ai lavoratori con gradi d'occupazione e redditi bassi. La riforma LPP 21 è attualmente discussa in Parlamento.</p><p>Il Consiglio federale propone pertanto al Parlamento di raccomandare al Popolo e ai Cantoni di respingere l'iniziativa per una 13esima mensilità AVS.</p>",
  "objectives": [
    {
      "number": 0,
      "resolutions": [

      ],
      "text": "Messaggio del 25 maggio 2022 concernente l’iniziativa popolare «Vivere meglio la pensione (Iniziativa per una 13esima mensilità AVS)»"
    },
    {
      "number": 1,
      "resolutions": [
        {
          "council": 1,
          "date": "2022-12-14T00:00:00Z",
          "text": "Decisione secondo il disegno (progetto)"
        },
        {
          "council": 2,
          "date": "2023-03-15T00:00:00Z",
          "text": "Adesione"
        },
        {
          "council": 2,
          "date": "2023-03-17T00:00:00Z",
          "text": "Adozione nella votazione finale"
        },
        {
          "council": 1,
          "date": "2023-03-17T00:00:00Z",
          "text": "Adozione nella votazione finale"
        }
      ],
      "text": "Decreto federale concernente l’iniziativa popolare «Vivere meglio la pensione (Iniziativa per una 13esima mensilità AVS)»"
    }
  ],
  "proceedings": "<p>Notizia ATS</p><p><b>Dibattito al Consiglio nazionale, 14.12.2022</b></p><p><b>Iniziativa per 13esima mensilità AVS va bocciata</b></p><p><b>Versare una rendita di vecchiaia supplementare non è ragionevole, in primis perché sarebbe troppo cara. Lo pensa il Consiglio nazionale che oggi ha bocciato, per 123 voti a 67, l'iniziativa popolare per una tredicesima mensilità AVS.</b></p><p>L'iniziativa lanciata dall'Unione sindacale svizzera, la cui denominazione ufficiale è \"Vivere meglio la pensione (Iniziativa per una 13esima mensilità AVS)\", chiede che tutti i beneficiari di una rendita di vecchiaia abbiano diritto a un supplemento annuo pari a un dodicesimo di essa. Tale \"extra\" non dovrà comportare la riduzione delle prestazioni complementari né la perdita del diritto alle medesime.</p><p><b> </b></p><p>Troppo cara</p><p>Secondo il governo e la maggioranza del plenum però, alla quale ha provato senza successo a opporsi il campo rosso-verde, il testo aggraverebbe i problemi di finanziamento a lungo termine dell'AVS, le cui prospettive future sono già ora incerte. Inoltre, sarebbe un modo inappropriato di sostenere i pensionati nel bisogno.</p><p>\"Anche se la rivendicazione dell'iniziativa appare allettante, la sua attuazione sarebbe problematica: la situazione economica tesa non permette queste spese miliardarie\", ha detto la relatrice commissionale Céline Amaudruz (UDC/GE). \"I costi sarebbero 16 volte più alti della costruzione della galleria del San Gottardo\", ha aggiunto l'altro portavoce Andri Silberschmidt (PLR/ZH).</p><p><b> </b></p><p>Sinistra indignata</p><p>Una linea approvata da tutti gli schieramenti, fatta eccezione per la sinistra, stando alla quale l'iniziativa contribuisce in modo significativo a combattere la povertà in età avanzata e ad assicurare un adeguato standard di vita durante la vecchiaia. \"In migliaia non sanno come fare per riempire il frigorifero\", si è indignato Pierre-Yves Maillard (PS/VD).</p><p>\"È una vera vergogna\", ha rincarato la dose Denis de la Reussille (Verdi/NE), ricordando come sia scritto nella Costituzione che le rendite devono coprire il minimo vitale appropriato. Appelli caduti nel vuoto visto che, al termine di una lunga discussione (oltre 50 oratori) protrattasi per diverse ore, il Nazionale ha chiaramente raccomandato a popolo e cantoni la bocciatura del testo. In sede di commissione preparatoria era anche stata scartata una proposta di controprogetto, con cui il supplemento sarebbe finito solo ai redditi più bassi.</p><p><b> </b></p><p>Regalo avvelenato</p><p>Il fronte del no si è mostrato compatto. C'è chi ha fatto notare che l'attuale combinazione tra AVS e prestazioni complementari garantisce già il sostentamento economico degli anziani. \"Abbiamo un sistema che risponde ai bisogni\", ha riassunto Regine Sauter (PLR/ZH).</p><p>Altri hanno criticato una soluzione che, pur con l'intento primario di aiutare i meno abbienti, finirebbe per rimpolpare le tasche anche dei ricchi. \"Sarebbe assurdo versare una 13esima AVS ai privilegiati\", ha dichiarato ad esempio Melanie Mettler (PVL/BE). \"Si tratta di uno specchietto per le allodole, un regalo ben incartato ma avvelenato\", ha affermato lasciandosi ispirare dalle imminenti festività Pierre-André Page (UDC/FR). Per molti, tra cui Anna Giacometti (PLR/GR), verrebbe inoltre a crearsi una disparità di trattamento all'interno del primo pilastro: i beneficiari di una rendita d'invalidità o per superstiti sarebbero infatti penalizzati rispetto ai pensionati, ha spiegato l'ex sindaca del comune di Bregaglia.</p><p><b> </b></p><p>Nessun margine di manovra</p><p>Come detto, i contrari hanno martellato anche sui costi in caso di attuazione dell'iniziativa che, stando alle stime, ammonterebbero a circa 5 miliardi di franchi nel 2032. \"Non è una mossa auspicabile in tempi di crisi\", ha messo in evidenza Benjamin Roduit (Centro/VS).</p><p>\"Comprendiamo le motivazioni degli autori, ma non c'è margine di manovra a livello finanziario\", ha confermato il consigliere federale Alain Berset, che ne ha approfittato per rammentare le altre riforme della previdenza per la vecchiaia su cui ha puntato e sta puntando il governo.</p><p>Molti parlamentari di sinistra hanno rimproverato ai colleghi che, in realtà, questa attenzione per le finanze nasconde mere scelte di agenda politica. Tradotto: quando fa comodo i soldi si trovano sempre.</p><p> </p><p>Notizia ATS</p><p><b>Dibattito al Consiglio degli Stati, 15.03.2023</b></p><p><b>CSt: \"no\" a iniziative 13esima AVS e pensione a 66 anni</b></p><p><b>Il Consiglio degli Stati si è occupato oggi di due iniziative popolari che, con obiettivi diversi, chiedono di rivedere il sistema pensionistico attuale. Una chiede l'introduzione della 13esima AVS, l'altra di portare ad almeno 66 anni l'età pensionabile. Entrambe sono state bocciate: la prima è stata ritenuta insostenibile, la seconda inopportuna.</b></p><p> </p><p>13esima AVS</p><p>L'iniziativa popolare \"Vivere meglio la pensione (Iniziativa per una 13esima mensilità AVS)\" è stata bocciata con 28 voti contro 10 e una astensione. Il testo dell'Unione sindacale svizzera (USS), già bocciato dal Consiglio nazionale, chiede che tutti i beneficiari di una rendita di vecchiaia abbiano diritto a un supplemento annuo pari a un dodicesimo di essa. Tale \"extra\" non dovrà comportare la riduzione delle prestazioni complementari né la perdita del diritto alle medesime.</p><p>\"Rafforzare l'AVS tramite una tredicesima rendita è certamente un sistema efficace per lottare contro la povertà nella popolazione anziana\", ha sostenuto Marina Carobbio Guscetti (PS/TI). Attualmente, infatti, le rendite AVS perdono costantemente valore a fronte dei costi fissi della vita che non cessano di aumentare, ha aggiunto la ticinese riferendosi agli affitti e ai premi cassa malati.</p><p>Maya Graf (Verdi/BL) ha evocato il problema della povertà tra gli anziani, che tocca 200 mila persone. Con l'iniziativa i bisogni vitali dei pensionati, garantiti dalla costituzione, sarebbero meglio presi in considerazione, in particolare per le classi di reddito medio-basse, ha sostenuto la basilese.</p><p>Il problema, ha replicato Erich Ettlin (Centro/OW) a nome della commissione, è che la 13esima AVS verrebbe concessa a tutti, anche a chi ha redditi alti. Il supplemento di rendita è per loro difficilmente o per nulla giustificabile da un punto di vista socio-politico.</p><p>Ettlin ha poi evidenziato i costi che la proposta dell'USS causerebbe: 5 miliardi di franchi nel 2032. Una somma insostenibile, tanto più che i conti dell'AVS sono già oggi sotto pressione a causa dell'aumento dell'aspettativa di vita e dell'arrivo all'età pensionabile della generazione del baby boom.</p><p> </p><p>Pensione a 66 anni</p><p>La Camera dei cantoni ha poi affrontato la seconda iniziativa, quella dei giovani PLR \"Per una previdenza vecchiaia sicura e sostenibile (Iniziativa sulle pensioni)\". Il suo scopo è migliorare la situazione finanziaria dell'AVS.</p><p>Stando all'iniziativa, l'età di pensionamento dovrebbe venir innalzata a tappe di due mesi all'anno fino ad arrivare ai 66 anni nel 2032. In seguito dovrebbe essere adattata alla speranza di vita aumentando di 0,8 mesi per ogni mese di aspettativa di vita supplementare. In base alle previsioni attuali, i promotori stimano che l'età pensionabile salirà a 67 anni nel 2043 e a 68 nel 2056.</p><p>L'AVS sta andando incontro a un problema di finanziamento strutturale: quando è stato introdotto il Primo pilastro si riceveva una pensione in media per 13 anni, ora per 23 anni, ha affermato Josef Dittli (UR/PLR). \"È compito nostro, del legislativo, proporre soluzioni adeguate a questi sviluppi\".</p><p>Vista l'incapacità del Parlamento ad agire, non c'è da sorprendersi se vengono lanciate iniziative popolari, ha sostenuto l'urano. \"Non si può semplicemente trasferire i debiti che si profilano all'orizzonte alle generazioni future\", ha aggiunto Andrea Caroni (PLR/AR).</p><p>L'invecchiamento demografico tende a provocare a una carenza di manodopera. Un'età di pensionamento più alta permetterebbe di lottare contro questo fenomeno, ha spiegato da parte sua Thomas Hefti (PLR/GL), che, come i suoi colleghi, ha deplorato il fatto che non sia stato presentato un controprogetto all'iniziativa.</p><p>Al voto, la maggioranza dei \"senatori\" - 30 voti contro 11 (il Nazionale deve ancora esprimersi) - ha però ritenuto perlomeno inopportuno parlare di aumento dell'età pensionabile ad appena pochi mesi dall'approvazione del progetto AVS 21, che prevedeva, tra le altre cose, l'innalzamento a 65 dell'età di pensionamento per le donne. E ciò anche se il finanziamento a lungo termine dell'AVS non è garantito, ha spiegato Pirmin Bischof (Centro/SO) a nome della commissione.</p><p>Il Parlamento - ha proseguito il solettese - non è comunque restato inattivo: già nel 2021 ha approvato una mozione che chiede al governo di presentare entro la fine del 2026 un progetto di stabilizzazione dell'AVS per il periodo 2030-2040. Prima di pensare a modificare l'età pensionistica di riferimento, occorre attendere le proposte del Consiglio federale, ha sostenuto.</p><p>\"Detto ciò, la Commissione ritiene che sarebbe fondamentalmente sbagliato inserire nella Costituzione un automatismo sul calcolo dell'età pensionabile e sull'età pensionabile stessa\", ha sostenuto Bischof. Le nuove disposizioni sarebbero infatti troppo rigide, dato che in futuro per cambiarle bisognerebbe nuovamente modificare la Magna Charta elvetica. Charles Juillard (Centro/JU) ha detto di non volere \"una regola fredda, cieca e senza cuore\" per una questione che interessa la società intera-</p><p>Hans Stöckli (PS/BE) ha da parte sua fortemente criticato il concetto di speranza di vita media contenuto nell'iniziativa. Ci sono gradi differenze tra settori economici, ma anche tra regioni, ha spiegato il bernese: l'aspettativa di vita di un obvaldese è di oltre quattro anni superiore a quella di un glaronese, un falegname vive in media tre anni in meno di un professore, ha illustrato il socialista.</p><p>Alex Kuprecht (UDC/SZ) ha da parte sua invitato i colleghi liberali-radicali a non dimenticarsi del contesto: i progetti concernenti l'AVS hanno una possibilità davanti al popolo solo se sono ragionevolmente equilibrati. Orbene, non si può parlare di proposta equilibrata se questa prevede unicamente l'aumento dell'età pensionabile. Ciò ha infatti conseguenze su altri aspetti che vanno affrontati, ha sottolineato lo svittese.</p><p> </p><p>Berset: iniziative non necessarie</p><p>Esprimendosi sulle due iniziative, anche il consigliere federale Alain Berset ha invitato alla prudenza, ricordando come sia difficile riuscire a passare lo scoglio di una votazione popolare: \"negli ultimi 27 anni si è riusciti a portare a termine solo due riforme dell'AVS\". Prima di pensare a modificare nuovamente il Primo pilastro, il consigliere federale ha chiesto ai \"senatori\" di portare a termine la riforma del Secondo.</p><p>In ogni caso, ha poi proseguito Berset, non si può accusare il Consiglio federale di immobilismo: dal 2017 ogni due/tre anni il Parlamento si è potuto esprimere su disegni di legge presentati dal governo concernenti la previdenza.</p><p>Anche le votazioni federali si sono susseguite con un ritmo simile; la prossima si terrà nel 2024. E la prossima riforma dell'AVS è già prevista, ha aggiunto Berset riallacciandosi a quanto detto da Pirmin Bischof. Insomma, se le iniziative popolari sono spesso l'input per affrontare un tema, in questo caso non sono proprio necessarie, ha concluso il ministro dell'interno.</p>",
  "title": "Vivere meglio la pensione (Iniziativa per una 13esima mensilità AVS). Iniziativa popolare"
}