{
  "id": 20210501,
  "updated": "2022-10-12T07:43:08Z",
  "formattedId": "21.501",
  "initialSituation": "<p><b>Comunicato stampa della Commissione dell'ambiente, della pianificazione del territorio e dell'energia (CAPTE) del Consiglio nazionale del 26.04.2022</b></p><p><b>La Commissione dell'ambiente del Consiglio nazionale si pronuncia chiaramente a favore dell'adozione di un efficace controprogetto indiretto da opporre all'Iniziativa per i ghiacciai. L'obiettivo delle emissioni nette di gas serra pari a zero, da raggiungere entro il 2050, deve essere fissato nella legge e concretizzato attraverso la fissazione di obiettivi intermedi e valori indicativi per settore. Il progetto prevede anche di sostenere gli investimenti a lungo termine per la neutralità climatica delle aziende - mediante un aiuto massimo fino a 1,2 miliardi di franchi - e del settore degli edifici con apporti fino a 2 miliardi di franchi. I finanziamenti saranno distribuiti su un periodo di 6-10 anni. In materia di protezione del clima, la Confederazione, i Cantoni e i Comuni saranno inoltre tenuti a dare il buon esempio. </b></p><p>Con 17 voti contro 7 la Commissione dell'ambiente, della pianificazione del territorio e dell'energia del Consiglio nazionale (CAPTE-N) ha approvato il suo controprogetto indiretto (<a  href=\"https://www.parlament.ch/it/ratsbetrieb/suche-curia-vista/geschaeft?AffairId=20210501\">21.501</a>) all'Iniziativa per i ghiacciai (<a  href=\"https://www.parlament.ch/it/ratsbetrieb/suche-curia-vista/geschaeft?AffairId=20210055\">21.055</a>) dimostrando una volta di più il suo sostegno all'obiettivo centrale dell'Iniziativa, ossia il raggiungimento della neutralità climatica della Svizzera entro il 2050. Attraverso una modifica legislativa, concepita come legge quadro, la CAPTE-N si propone di ancorare il più rapidamente possibile nella legislazione nazionale una strategia climatica efficace che permetta di perseguire in modo attivo una politica climatica svizzera di lungo termine. Il settore degli edifici e quello dei trasporti dovranno raggiungere l'obiettivo di emissioni di CO2 pari a zero entro il 2050, mentre entro la stessa data l'industria dovrà ridurre le sue emissioni del 90 per cento. Una serie di obiettivi intermedi permette inoltre di definire un percorso di riduzione fino al 2050: per esempio, entro il 2040 in Svizzera le emissioni dovranno essere ridotte del 75 per cento rispetto a quelle del 1990. Sono previsti vari strumenti intesi ad assicurare l'orientamento a lungo termine dell'economia e della società verso l'obiettivo delle emissioni nette pari a zero. Ciò significa che entro il 2050 le emissioni di gas serra dovranno essere ridotte il più possibile, mentre le emissioni residue dovranno essere sottratte dall'atmosfera attraverso le cosiddette \"emissioni negative\". Inoltre, il progetto di legge prevede che i flussi finanziari vengano indirizzati verso investimenti rispettosi del clima e che le misure di adattamento al cambiamento climatico siano rafforzate.</p><p>Una minoranza respinge il controprogetto indiretto ritenendo le misure e gli obiettivi in esso contenuti non proporzionati allo scopo e insostenibili da un punto di vista politico finanziario. </p><p>Il progetto prevede l'adozione di diversi strumenti di promozione. È previsto ad esempio che la Confederazione sostenga le aziende nella pianificazione, su base volontaria, di misure atte a ridurre a zero le loro emissioni nette di gas serra entro il 2050. Inoltre, durante un periodo di sei anni, saranno destinati 1,2 miliardi di franchi per la promozione di tecnologie e processi innovativi per la riduzione delle emissioni. La Confederazione sarà tenuta a dare il buon esempio e già entro il 2040 la sua Amministrazione centrale dovrà aver conseguito l'obiettivo delle zero emissioni nette. A questo obiettivo dovranno puntare, pure entro il 2040, anche le amministrazioni centrali dei Cantoni e le imprese parastatali. Un programma straordinario prevede inoltre che la Confederazione promuova direttamente la sostituzione degli impianti di riscaldamento a combustibile fossile e degli impianti elettrici, scarsamente efficienti, e fideiussioni per il risanamento energetico degli edifici. Il relativo impegno finanziario si svilupperà su un periodo di dieci anni per un importo di 200 milioni di franchi l'anno. Ciò permetterà anche di ridurre la dipendenza dall'importazione di energie fossili.</p><p>Attraverso la definizione di obiettivi dettagliati, la legge istituisce la base che permetterà in futuro l'adozione di adeguate misure di protezione del clima a breve termine, specialmente nella legge sul CO2. Queste misure devono essere socialmente sostenibili e volte a rafforzare l'economia nazionale. Laddove possibile, occorrerà pure prevedere un sostegno particolare per le regioni di montagna e le regioni periferiche.</p><p>Varie minoranze propongono di apportare tutta una serie di modifiche materiali al progetto di legge. Le loro obiezioni riguardano la definizione di valori indicativi per i vari settori o l'obiettivo di orientare i flussi finanziari verso investimenti rispettosi del clima; vi è inoltre chi chiede un'attenuazione degli obiettivi intermedi e chi auspica che, per raggiungere l'obiettivo delle emissioni nette pari a zero, siano presi in considerazione lo sviluppo demografico e quello economico. Altre minoranze puntano invece a traguardi più ambiziosi e propongono che l'obiettivo delle emissioni nette pari a zero venga raggiunto già nel 2040, o che gli obiettivi intermedi e i valori indicativi siano estesi ad altri settori. Altre proposte perorano l'adozione di misure aggiuntive, o maggiormente vincolanti, per la protezione del clima nei settori dell'edilizia, dei trasporti e delle finanze. Altre minoranze si oppongono all'idea che l'attuazione degli obiettivi avvenga attraverso una legge sulle misure, alla prospettiva che i Comuni debbano fungere da esempio o al lancio di un programma straordinario per la sostituzione degli impianti di riscaldamento.</p><p> </p><p><b>Comunicato stampa del Consiglio federale del 03.06.2022</b></p><p><b>Nella sua seduta del 3 giugno 2022 il Consiglio federale ha formulato un parere sul controprogetto indiretto all'Iniziativa per i ghiacciai. Il progetto della Commissione dell'ambiente del Consiglio nazionale riprende i punti salienti dell'iniziativa, in primis l'obiettivo delle emissioni nette di gas serra pari a zero entro il 2050 e fissa delle tappe per poterlo raggiungere. Le prossime revisioni della legge sul CO2 disciplineranno le misure concrete. Il Consiglio federale accoglie il progetto. </b></p><p>Il 3 giugno 2022 il Consiglio federale ha formulato un parere sul controprogetto indiretto della Commissione dell'ambiente, della pianificazione del territorio e dell'energia del Consiglio nazionale (CAPTE-N) all'Iniziativa per i ghiacciai. Questa iniziativa chiede che a partire dal 2050 la Svizzera non emetta più gas serra di quanto i serbatoi naturali e tecnici di CO2 ne possano assorbire. </p><p><b> </b></p><p>Il controprogetto indiretto riprende i punti salienti dell'Iniziativa per i ghiacciai</p><p>Con l'obiettivo del saldo netto pari a zero entro il 2050, il controprogetto indiretto, la \"legge federale sugli obiettivi di protezione del clima\", riprende un aspetto centrale dell'Iniziativa per i ghiacciai. Tuttavia, come il controprogetto del Consiglio federale, il controprogetto indiretto non cita esplicitamente alcun divieto di vettori energetici fossili e prende in considerazione la situazione particolare delle regioni periferiche e di montagna. Inoltre, per il periodo successivo al 2050, il controprogetto prevede un saldo netto negativo: da quel momento la Svizzera dovrà emettere quantità di CO2 inferiori a quelle che cattura dall'atmosfera. </p><p>Il progetto stabilisce anche obiettivi intermedi nazionali per la riduzione delle emissioni entro il 2050 e valori indicativi per la riduzione delle emissioni nei singoli settori, creando sicurezza di investimento per l'economia svizzera. Le imprese devono raggiungere l'obiettivo del saldo netto pari a zero al più tardi entro il 2050 anche per le loro emissioni indirette. La Confederazione mette loro a disposizione le basi e una consulenza tecnica per l'elaborazione delle tabelle di marcia. Poiché il progetto fissa innanzitutto gli obiettivi, è necessario definire ulteriori misure concrete di protezione del clima, innanzitutto attraverso revisioni future della legge sul CO2. A tal scopo, il controprogetto indiretto ne stabilisce le tappe.</p><p>Il Consiglio federale accoglie la ripresa dei punti salienti dell'Iniziativa per i ghiacciai nel controprogetto indiretto. Inoltre, nel contesto attuale, sostiene un programma speciale per la sostituzione degli impianti di riscaldamento. In questo modo la CAPTE-N intende accelerare l'abbandono delle energie fossili nel settore degli edifici. Nel quadro della revisione della legge sul CO2, la cui consultazione si è conclusa ad aprile 2022, anche il Governo suggerisce, tra le altre misure, un programma d'impulso a favore della sostituzione degli impianti di riscaldamento. Il Consiglio federale non sostiene la promozione delle tecnologie prevista nel controprogetto indiretto. Il programma di promozione comporta costi aggiuntivi pari a 200 milioni di franchi all'anno per sei anni. Nel bilancio della Confederazione non c'è infatti margine di manovra.</p><p>Nella sua strategia climatica a lungo termine, il Consiglio federale ha indicato che l'obiettivo del saldo netto pari a zero entro il 2050 è possibile dal punto di vista tecnico e sopportabile sotto il profilo economico. Pertanto, parte dal presupposto che tutti gli obiettivi, gli obiettivi intermedi e i valori indicativi fissati nel controprogetto indiretto possano essere rispettati. Disciplinando le misure per il primo periodo del 2025-2030, la revisione della legge sul CO2 si inserisce nel controprogetto indiretto. Questo autunno il Consiglio federale adotterà il messaggio concernente la revisione della legge sul CO2. </p>",
  "objectives": [
    {
      "number": 0,
      "resolutions": [
        {
          "committee": {
            "abbreviation": "CAPTE-CN",
            "id": 7,
            "name": "Commissione dell'ambiente, della pianificazione del territorio e dell'energia CN"
          },
          "date": "2021-10-12T00:00:00Z",
          "text": "Decisione di elaborare un progetto di atto normativo"
        }
      ],
      "text": null
    },
    {
      "number": 1,
      "resolutions": [
        {
          "council": 1,
          "date": "2022-06-15T00:00:00Z",
          "text": "Decisione in deroga al disegno (progetto)"
        },
        {
          "council": 2,
          "date": "2022-09-15T00:00:00Z",
          "text": "Deroga"
        },
        {
          "council": 1,
          "date": "2022-09-20T00:00:00Z",
          "text": "Adesione"
        },
        {
          "council": 2,
          "date": "2022-09-30T00:00:00Z",
          "text": "Adozione nella votazione finale"
        },
        {
          "council": 1,
          "date": "2022-09-30T00:00:00Z",
          "text": "Adozione nella votazione finale"
        }
      ],
      "text": "Legge federale sugli obiettivi in materia di protezione del clima (LOCli)"
    },
    {
      "number": 2,
      "resolutions": [
        {
          "council": 1,
          "date": "2022-06-15T00:00:00Z",
          "text": "Decisione secondo il disegno (progetto)"
        },
        {
          "council": 2,
          "date": "2022-09-15T00:00:00Z",
          "text": "Adesione"
        }
      ],
      "text": "Decreto federale sul finanziamento della promozione di tecnologie e processi innovativi"
    },
    {
      "number": 3,
      "resolutions": [
        {
          "council": 1,
          "date": "2022-06-15T00:00:00Z",
          "text": "Decisione in deroga al disegno (progetto)"
        },
        {
          "council": 2,
          "date": "2022-09-15T00:00:00Z",
          "text": "Deroga"
        },
        {
          "council": 1,
          "date": "2022-09-20T00:00:00Z",
          "text": "Adesione"
        }
      ],
      "text": "Decreto federale sul finanziamento del programma speciale volto a sostituire gli impianti di riscaldamento"
    },
    {
      "number": 4,
      "resolutions": [
        {
          "council": 2,
          "date": "2022-09-15T00:00:00Z",
          "text": "Decisione secondo proposta S2-01 Rieder"
        },
        {
          "council": 1,
          "date": "2022-09-26T00:00:00Z",
          "text": "Deroga"
        },
        {
          "council": 2,
          "date": "2022-09-27T00:00:00Z",
          "text": "Adesione"
        },
        {
          "council": 1,
          "date": "2022-09-28T00:00:00Z",
          "text": "Adozione della clausola d’urgenza"
        },
        {
          "council": 2,
          "date": "2022-09-29T00:00:00Z",
          "text": "Adozione della clausola d’urgenza"
        },
        {
          "council": 2,
          "date": "2022-09-30T00:00:00Z",
          "text": "Adozione nella votazione finale"
        },
        {
          "council": 1,
          "date": "2022-09-30T00:00:00Z",
          "text": "Adozione nella votazione finale"
        }
      ],
      "text": "Legge federale su misure urgenti volte a garantire a breve termine l’approvvigionamento elettri durante l'inverno (Modifica della legge sull'energia) (Secondo proposta S2-01 Rieder)"
    }
  ],
  "proceedings": "<p>Notizia ATS</p><p><b>Dibattito al Consiglio nazionale, 14.06.2022</b></p><p><b>Verso \"sì\" a controprogetto iniziativa ghiacciai</b></p><p><b>All'iniziativa \"Per un clima sano (Iniziativa per i ghiacciai)\" sarà con ogni probabilità opposto un controprogetto indiretto, a livello legislativo dunque. Il Consiglio nazionale ha infatti approvato oggi - con 135 voti contro 52 - l'entrata in materia sulla relativa legge federale sugli obiettivi di protezione del clima, che mira a raggiungere la neutralità climatica entro il 2050. Le discussioni, interrotte poco prima delle 13.00, riprenderanno domani.</b></p><p>Contrariamente all'iniziativa, la controproposta non cita esplicitamente alcun divieto di vettori energetici fossili e prende in considerazione la situazione particolare delle regioni periferiche e di montagna, ha spiegato la relatrice commissionale Susanne Vincenz-Stauffacher (PLR/SG).</p><p>Il controprogetto prevede vari strumenti tesi ad assicurare l'orientamento a lungo termine dell'economia e della società verso l'obiettivo delle emissioni nette pari a zero. Ciò significa che entro il 2050 le emissioni di gas serra dovranno essere ridotte il più possibile, mentre le emissioni residue dovranno essere sottratte dall'atmosfera attraverso le cosiddette \"emissioni negative\".</p><p>Per il periodo successivo al 2050, il controprogetto mira a un saldo netto negativo: da quel momento la Svizzera dovrà emettere quantità di CO2 inferiori a quelle che cattura dall'atmosfera.</p><p><b> </b></p><p>Trasporti ed edifici</p><p>Più in dettaglio, il settore degli edifici e quello dei trasporti dovranno raggiungere l'obiettivo di emissioni di CO2 pari a zero entro il 2050, mentre entro la stessa data l'industria dovrà ridurre le sue emissioni del 90%. Una serie di obiettivi intermedi dovrebbe permettere di definire un percorso di riduzione dei gas serra fino al 2050: per esempio, entro il 2040 in Svizzera le emissioni dovranno essere ridotte del 75% rispetto a quelle del 1990. La proposta UDC di dimezzarli è stata bocciata con 140 voti a 50.</p><p>Per sostenere questi obiettivi è previsto un programma straordinario che promuova la sostituzione degli impianti di riscaldamento a combustibile fossile e degli impianti elettrici, scarsamente efficienti, e fideiussioni per il risanamento energetico degli edifici. Il relativo impegno finanziario si svilupperà su un periodo di dieci anni per un importo di 200 milioni di franchi l'anno. La votazione su questo punto è prevista domani.</p><p>\"In sintesi - ha affermato Vincenz-Stauffacher - il disegno di legge prevede che il consumo di combustibili fossili venga ridotto nella misura in cui ciò sia tecnicamente possibile, economicamente sostenibile e compatibile con la sicurezza del Paese e la protezione della popolazione\".</p><p>\"È il momento di affrontare i problemi\", ha affermato Priska Wismer-Felder (Centro/LU). \"Non abbiamo un minuto da perdere: l'IPCC - il Gruppo intergovernativo sui cambiamenti climatici, ndr. - pubblica rapporti dopo rapporti e i risultati sono agghiaccianti\", ha aggiunto Delphine Klopfenstein Broggini (Verdi/GE). \"Il controprogetto è necessario, se non vogliamo che i nostri nipoti possano vedere i ghiacciai solo sulle nostre foto ricordo\", ha detto Céline Weber (PVL/VD).</p><p><b> </b></p><p>Proposta ingannevole</p><p>L'UDC ha ritenuto invece l'iniziativa e il controprogetto ingannevoli: non è in questo modo che si potranno salvare i ghiacciai, ha sostenuto Christian Imark (UDC/SO). Il solettese ha poi ricordato come la Svizzera abbia già notevolmente ridotto le sue emissioni di gas serra, e ciò malgrado la popolazione aumenti.</p><p>Tutte le misure che vogliamo prendere in Svizzera non permetteranno in alcun modo di combattere l'aumento delle emissioni a livello mondiale, ha sostenuto Pierre-André Page (UDC/FR). \"Come produrremo abbastanza l'elettricità quando i riscaldamenti e le automobili saranno tutti elettrici?\", ha aggiunto il friburghese definendo il progetto \"privo di logica e buon senso\". \"Dovremo comperare elettricità in Germania prodotta con centrali a carbone?\", si è chiesto da parte sua Albert Rösti (UDC/BE).</p><p>Per la consigliera federale Simonetta Sommaruga, tuttavia, la crisi energetica, accentuata dalla guerra in Ucraina, ha proprio dimostrato che \"la cosa migliore che si possa fare per la popolazione è sostenerla nell'abbandonare al più presto questa dipendenza totale dalle importazioni di petrolio e gas\". Per Sommaruga \"ha senso farlo anche perché le alternative già ci sono\".</p><p><b> </b></p><p>Promozione delle tecnologie</p><p>Il Consiglio federale, ha proseguito la ministra dell'ambiente e dell'energia, non sostiene però la promozione delle tecnologie nel settore industriale prevista nel controprogetto indiretto. Il programma di promozione comporta costi aggiuntivi pari a 1,2 miliardi di franchi spalmati su sei anni. \"Nel bilancio della Confederazione non c'è margine di manovra\", ha sostenuto Sommaruga.</p><p>\"Quello dell'industria, è un settore difficile da decarbonizzare: spesso mancano i margini finanziari per consentire l'innovazione climatica\", ha replicato Roger Nordmann (PS/VD) a nome della commissione. Orbene, per ottenere emissioni nette pari a zero \"è necessario compiere rapidi progressi anche qui\", ha aggiunto. La votazione è prevista domani.</p><p>Infine, il progetto di legge prevede che i flussi finanziari possano, tramite convenzioni, venir indirizzati verso investimenti rispettosi del clima. La sinistra propone di rendere più severa questa disposizione. L'UDC vorrebbe invece stralciare questo emendamento.</p><p><b> </b></p><p>L'iniziativa</p><p>L'iniziativa \"per i ghiacciai\" - già respinta dal Nazionale in marzo con con 99 voti a 89 e 4 astenuti - chiede da parte sua che a partire dal 2050 la Svizzera non emetta più gas serra di quanto i serbatoi naturali e tecnici di CO2 ne possano assorbire. Il testo prevede anche che entro tale data andrebbero vietati i combustibili fossili. Eccezioni sarebbero ammesse solo per applicazioni tecnicamente non sostituibili.</p><p>L'iniziativa popolare è stata depositata nel novembre 2019 con 113'824 firme valide. La proposta di modifica costituzionale, lanciata dall'Associazione svizzera per la protezione del clima, è sostenuta da organizzazioni ambientaliste, chiese e ricercatori. </p><p><b> </b></p><p>Controprogetto diretto</p><p>Da notare che in marzo il Nazionale aveva approvato il controprogetto diretto proposto dal Consiglio federale. Si era trattato principalmente di uno stratagemma per guadagnare tempo, per non porre subito l'iniziativa in votazione.</p><p>Tre mesi fa, infatti, era già chiaro che la soluzione sarebbe arrivata dal controprogetto indiretto, che allora era però ancora in fare di gestazione. Nel frattempo anche il governo ha rinunciato alla sua controproposta a favore di quella elaborata dal Parlamento. </p><p> </p><p>Notizia ATS</p><p><b>Dibattito al Consiglio nazionale, 15.06.2022</b></p><p><b>Adottato controprogetto a iniziativa ghiacciai</b></p><p><b>La Svizzera deve raggiungere la neutralità climatica entro il 2050. Per riuscirci il Consiglio nazionale, nell'adottare oggi - con 134 voti contro 56 e 4 astenuti - il controprogetto indiretto all'iniziativa \"Per un clima sano (Iniziativa per i ghiacciai)\", ha deciso di stanziare 2 miliardi di franchi per il risanamento energetico degli edifici e altri 1,2 miliardi di franchi per sostenere il settore industriale.</b></p><p>A un anno e due giorni dal \"no\" popolare alla riveduta legge sul CO2, la Camera del popolo ha quindi adottato un nuovo progetto chiamato \"Legge federale sugli obiettivi di protezione del clima\". L'UDC, già nella prima parte del dibattito tenutasi ieri, aveva denunciato quella che ritiene una procedura anti-democratica. \"Vi prego di avere un po' di rispetto per l'elettorato\", ha sostenuto Michael Graber (UDC/VS).</p><p>\"La bocciatura della legge sulla CO2 non ha fatto sparire il problema climatico\", ha replicato il relatore commissionale Roger Nordmann (PS/VD). Contrariamente al progetto bocciato alle urne, la nuova proposta non contiene tasse, ma incentivi finanziari a beneficio di popolazione e imprese, ha aggiunto la relatrice di lingua tedesca Susanne Vincenz-Stauffacher (PLR/AG).</p><p>Ieri, la Camera del popolo aveva già deciso di inserire nel controprogetto l'obiettivo delle emissioni nette pari a zero. Ciò significa che entro il 2050 le emissioni di gas serra dovranno essere ridotte il più possibile, mentre le emissioni residue dovranno essere sottratte dall'atmosfera attraverso le cosiddette \"emissioni negative\". Contrariamente all'iniziativa, la controproposta non cita esplicitamente alcun divieto di vettori energetici fossili e prende in considerazione la situazione particolare delle regioni periferiche e di montagna.</p><p> </p><p>Riscaldamenti</p><p>Più in dettaglio, la cosiddetta prevede che il settore degli edifici (e quello dei trasporti) dovranno raggiungere l'obiettivo di emissioni di CO2 pari a zero entro il 2050. Per farlo è in particolare previsto un programma straordinario che promuova la sostituzione degli impianti di riscaldamento a combustibile fossile e degli impianti elettrici, scarsamente efficienti, e fideiussioni per il risanamento energetico degli edifici.</p><p>Il relativo impegno finanziario, adottato oggi con 119 voti contro 74, si svilupperà su un periodo di dieci anni per un importo di 200 milioni di franchi l'anno. La consigliera federale Simonetta Sommaruga ha insistito sull'importanza di sostituire i vecchi riscaldamenti a resistenza elettrica: si potrà risparmiare molta energia in inverno, proprio quando ci potrebbe essere un pericolo di penuria di corrente, ha sostenuto.</p><p>L'UDC ha invano chiesto la bocciatura dell'emendamento: non serve visto che imprese e cittadini stanno già sostituendo i loro riscaldamenti a nafta con termopompe. Prova ne è che già oggi c'è una penuria di questi prodotti e la mano d'opera qualificata scarseggia.</p><p> </p><p>Settore industriale</p><p>Da parte sua, l'industria dovrà ridurre le sue emissioni del 90% entro il 2050. Anche qui è previsto un sostegno federale tramite un programma di promozione delle tecnologie nel settore industriale. L'impegno finanziario è pari a 1,2 miliardi di franchi spalmati su sei anni.</p><p>Il governo era contrario a questo credito: \"non c'è margine di manovra finanziario\", ha sostenuto Sommaruga. L'industria ha un ruolo importante nella svolta energetica, ha replicato Vincenz-Stauffacher convincendo il plenum, che ha detto di \"sì\" alla spesa con 135 voti contro 54 e 4 astenuti.</p><p>Infine, il progetto di legge prevede che i flussi finanziari possano, tramite convenzioni, venir indirizzati verso investimenti rispettosi del clima. La sinistra avrebbe voluto rendere più severa questa disposizione, ma la maggioranza ha bocciato tale eventualità con 123 voti contro 70. Con 138 voti contro 54 è anche stata respinta la richiesta dell'UDC di stralciare questo emendamento.</p><p> </p><p>Notizia ATS</p><p><b>Dibattito al Consiglio degli Stati, 15.09.2022</b></p><p><b>Adottato controprogetto a iniziativa ghiacciai</b></p><p><b>La Svizzera deve raggiungere la neutralità climatica entro il 2050. Per riuscirci vanno stanziati 2 miliardi di franchi per il risanamento energetico degli edifici e altri 1,2 miliardi per sostenere il settore industriale. Previsto anche un obbligo di installare pannelli solari sugli edifici di nuova costruzione. Lo ha deciso il Consiglio degli Stati approvando a larga maggioranza il controprogetto indiretto all'iniziativa \"Per un clima sano (Iniziativa per i ghiacciai)\".</b></p><p>A poco più di un anno dal \"no\" popolare alla riveduta legge sul CO2, la Camera dei cantoni ha quindi adottato un nuovo progetto chiamato \"Legge federale sugli obiettivi di protezione del clima\". Contrariamente al progetto bocciato alle urne, la nuova proposta non contiene tasse, ma incentivi finanziari a beneficio di popolazione e imprese.</p><p>Più in dettaglio, il controprogetto contiene l'obiettivo delle emissioni nette pari a zero. Ciò significa che entro il 2050 le emissioni di gas serra dovranno essere ridotte il più possibile, mentre le emissioni residue dovranno essere sottratte dall'atmosfera attraverso le cosiddette \"emissioni negative\". Contrariamente all'iniziativa, la controproposta non cita esplicitamente alcun divieto di vettori energetici fossili e prende in considerazione la situazione particolare delle regioni periferiche e di montagna.</p><p>Vana l'opposizione dell'UDC: \"disposizioni così rigide per un periodo così lungo non sono praticabili, nessuno sa quale sarà la situazione nel 2050\", ha sostenuto Hansjörg Knecht (UDC/AG). Abbiamo bisogno di un certo margine di manovra, ha aggiunto evocando anche la situazione demografica: le emissioni pro capite sono diminuite di circa il 35% dal 1990, ma questo effetto positivo è annullato nelle emissioni totali dall'immigrazione, ha affermato l'argoviese.</p><p><b> </b></p><p>Edifici</p><p>Oggi, pur sostenendo ampiamente il controprogetto indiretto nella versione decisa in giugno dal Consiglio nazionale, i \"senatori\" hanno approvato alcune modifiche in particolare nel settore degli edifici. Le misure in questo ambito non dovranno soltanto accelerare la sostituzione di impianti di riscaldamento con carburanti fossili, bensì anche promuovere l'efficienza energetica.</p><p>Come il Nazionale, gli Stati propongono di mettere a disposizione a tale scopo 200 milioni di franchi all'anno per un periodo di dieci anni. Inoltre il programma di sostituzione dei riscaldamenti deve basarsi maggiormente sulle strutture di promozione esistenti, in particolare il Programma Edifici della Confederazione e dei Cantoni. Confermato invece l'obiettivo di emissioni di CO2 pari a zero entro il 2050 per il settore degli edifici (e quello dei trasporti).</p><p><b> </b></p><p>Fotovoltaico</p><p>Rispetto al Nazionale, il disegno adottato oggi agli Stati contiene una importante novità. È stato infatti introdotto un obbligo di installare pannelli solari sui nuovi edifici. I cantoni potranno prevedere eccezioni a determinate condizioni. Gli edifici e le infrastrutture federali esistenti dovrebbero inoltre essere utilizzati il più possibile per la produzione di energia fotovoltaica. </p><p>\"Che si tratti della mancanza di un accordo quadro sul mercato europeo, della situazione ucraina e delle sue conseguenze sulle forniture di gas russo, dello stato delle centrali nucleare in Francia o delle prospettive climatiche e del rischio di penuria in inverno, una offensiva nel campo del fotovoltaico è urgente\", ha sostenuto la relatrice commissionale Elisabeth Baume-Schneider (PS/JU).</p><p>Ci vuole una cambio di paradigma, il solare deve diventare la norma, ha aggiunto Lisa Mazzone (Verdi/GE). In questo senso la Camera ha approvato delle disposizioni che facilitano la costruzione di impianti di grandi dimensioni nelle zone di montagna che producono almeno 10 GWh, di cui il 45% nel semestre invernale. Tali installazioni non potranno però essere edificate nelle zone palustri d'importanza nazionale.</p><p>Tutte queste disposizioni sugli impianti fotovoltaici, su richiesta di Beat Rieder (centro/VS), sono stata scorporate dal controprogetto e figurano ora in una legge separata, che è stata dichiarata urgente. \"È necessario per disporre di una produzione supplementare a breve termine\", ha detto il vallesano.</p><p>C'è però anche chi si è opposto agli obblighi sul solare ritenendo che ciò corrisponda a un intervento eccessivo nel federalismo e nella proprietà individuale. \"Misure vincolanti come queste hanno portato al fallimento della legge sul CO2\", ha sostenuto, invano, Hannes Germann (UDC/SH).</p><p><b> </b></p><p>Settore industriale</p><p>Da parte sua, l'industria dovrà ridurre le sue emissioni del 90% entro il 2050. Anche qui è previsto un sostegno federale tramite un programma di promozione delle tecnologie nel settore industriale. L'impegno finanziario è pari a 1,2 miliardi di franchi spalmati su sei anni. Questo elemento di sostegno all'innovazione garantisce la sicurezza degli investimenti per l'economia svizzera, in particolare per il settore industriale, ha sottolineato Baume-Schneider.</p><p>Infine, il progetto di legge prevede che i flussi finanziari possano, tramite convenzioni, venir indirizzati verso investimenti rispettosi del clima.</p><p><b> </b></p><p>L'iniziativa</p><p>L'iniziativa \"per i ghiacciai\" - già respinta dal Nazionale in marzo con 99 voti a 89 e 4 astenuti, gli Stati non l'hanno ancora votata - chiede da parte sua che a partire dal 2050 la Svizzera non emetta più gas serra di quanto i serbatoi naturali e tecnici di CO2 ne possano assorbire. Il testo prevede anche che entro tale data andrebbero vietati i combustibili fossili. Eccezioni sarebbero ammesse solo per applicazioni tecnicamente non sostituibili.</p><p>L'iniziativa popolare è stata depositata nel novembre 2019 con 113'824 firme valide. La proposta di modifica costituzionale, lanciata dall'Associazione svizzera per la protezione del clima, è sostenuta da organizzazioni ambientaliste, chiese e ricercatori. Questi hanno già detto di essere soddisfatti dal controprogetto nella versione uscita dal Nazionale.</p><p> </p><p>Notizia ATS</p><p><b>Dibattito al Consiglio nazionale, 20.09.2022</b></p><p><b>Controprogetto iniziativa ghiacciai, eliminate divergenze</b></p><p><b>Referendum permettendo, la Svizzera raggiungerà la neutralità climatica entro il 2050. È quanto prevede il controprogetto all'iniziativa popolare \"Per un clima sano (Iniziativa per i ghiacciai)\" approvato oggi dal Consiglio nazionale, che ha eliminato tutte le divergenze emerse dopo il passaggio agli Stati. Il dossier è così pronto per le votazioni finali.</b></p><p>Per riuscire a raggiungere l'obiettivo, il Parlamento ha deciso di sbloccare 2 miliardi di franchi per il risanamento energetico degli edifici e altri 1,2 miliardi per sostenere il settore industriale. Il previsto obbligo di installare pannelli solari sugli edifici di nuova costruzione, approvato e poi scorporato in un disegno separato, sarà invece trattato dal Nazionale più tardi.</p><p>Più in dettaglio, la nuova \"Legge federale sugli obiettivi di protezione del clima\" contiene l'obiettivo delle emissioni nette pari a zero. Ciò significa che entro il 2050 le emissioni di gas serra dovranno essere ridotte il più possibile, mentre le emissioni residue dovranno essere sottratte dall'atmosfera attraverso le cosiddette \"emissioni negative\". Contrariamente all'iniziativa, la controproposta non cita esplicitamente alcun divieto di vettori energetici fossili e prende in considerazione la situazione particolare delle regioni periferiche e di montagna.</p><p><b> </b></p><p>Edifici</p><p>Tra le misure concrete previste dal controprogetto spiccano i 200 milioni di franchi all'anno per un periodo di dieci anni destinati alla sostituzione di impianti di riscaldamento con carburanti fossili e alla promozione dell'efficienza energetica degli edifici. A questo settore - e a quello dei trasporti - è poi stato imposto l'obiettivo di emissioni di CO2 pari a zero.</p><p>Oggi l'UDC si è nuovamente battuta contro questo sostegno al risanamento degli edifici. \"La decarbonizzazione implica aumento del consumo di elettricità proprio quando siamo in piena crisi energetica\", ha sostenuto Mike Egger (UDC/SG). Si va insomma dritti verso il blackout, ha aggiunto. Il sangallese ha poi spiegato che la dipendenza dall'estero non diminuirà puntando sul fotovoltaico: i pannelli solari sono infatti prodotti in Cina.</p><p>Il problema d'approvvigionamento concerne il gas, ha replicato la consigliera federale Simonetta Sommaruga ricordando come sia Putin che sta chiudendo i rubinetti. Per le energie fossili siamo dipendenti dall'estero, adesso ci stiamo rendendo conto di cosa ciò significa, ha aggiunto.</p><p>Gli investimenti previsti dal progetto permetteranno di ridurre lo spreco energetico, ha ancora affermato Sommaruga. \"Considerato gli 8 miliardi che spendiamo ogni anno per acquistare energie fossili, penso che l'investimento proposto ne valga la pena\", ha concluso convincendo la grande maggioranza del plenum che l'ha seguita con 117 voti contro 67 e 4 astenuti.</p><p><b> </b></p><p>Industria</p><p>Altro elemento contenuto nel controprogetto, già adottato nelle precedenti sedute: la riduzione delle emissioni del settore industriale del 90% entro il 2050. Anche qui è previsto un sostegno federale tramite un programma di promozione delle tecnologie nel settore industriale. L'impegno finanziario è pari a 1,2 miliardi di franchi spalmati su sei anni. Infine, la legge prevede che i flussi finanziari possano, tramite convenzioni, venir indirizzati verso investimenti rispettosi del clima.</p><p><b> </b></p><p>Fotovoltaico</p><p>Come detto, oggi il Nazionale non ha discusso dell'obbligo di installare pannelli solari sui nuovi edifici, obbligo introdotto dal Consiglio degli Stati. \"La commissione non ha avuto il tempo di terminare le discussioni su questo disegno\", ha spiegato il suo relatore Roger Nordmann (PS/VD). \"Lo farà giovedì\", ha aggiunto.</p><p><b> </b></p><p>L'iniziativa</p><p>L'iniziativa \"per i ghiacciai\" - già respinta dal Nazionale in marzo con 99 voti a 89 e 4 astenuti, gli Stati non l'hanno ancora votata - chiede che a partire dal 2050 la Svizzera non emetta più gas serra di quanto i serbatoi naturali e tecnici di CO2 ne possano assorbire. Il testo prevede anche che entro tale data andrebbero vietati i combustibili fossili. Eccezioni sarebbero ammesse solo per applicazioni tecnicamente non sostituibili.</p><p>L'iniziativa popolare è stata depositata nel novembre 2019 con 113'824 firme valide. La proposta di modifica costituzionale, lanciata dall'Associazione svizzera per la protezione del clima, è sostenuta da organizzazioni ambientaliste, chiese e ricercatori. Questi hanno già detto di essere soddisfatti dal controprogetto e potrebbero pertanto ritirare il loro testo.</p><p> </p><p>Notizia ATS</p><p><b>Dibattito al Consiglio nazionale, 26.09.2022</b></p><p><b>CN: offensiva solare, obbligo pannelli solo per edifici grandi</b></p><p><b>Il Svizzera sarà obbligatorio installare pannelli fotovoltaici sugli edifici di nuova costruzione, verosimilmente già da sabato. Dopo gli Stati la settimana scorsa, oggi anche il Nazionale ha infatti approvato a larga maggioranza (149 voti contro 17 e 26 astenuti) l'offensiva per il solare limitando tuttavia tale vincolo agli immobili più grandi.</b></p><p>I \"senatori\" avevano infatti deciso che l'obbligo doveva valere per tutti gli edifici di nuova costruzione. Oggi la Camera del popolo ha invece deciso di limitare tale vincolo agli edifici che occupano una superficie al suolo superiore a 300 metri quadrati.</p><p>Con la versione degli Stati, \"i costi sarebbero enormi per i proprietari di case\", ha affermato Michael Graber (UDC/VS). Con un limite di 300 m2, l'obbligo si limiterebbe solo alla metà degli edifici, ha replicato Kurt Egger (Verdi/TG). La Confederazione dovrà dare l'esempio: tutte le aree idonee dovranno essere attrezzate per la produzione di energia solare entro il 2030.</p><p>Il progetto prevede anche disposizioni che facilitano la costruzione di impianti di grandi dimensioni nelle zone di montagna che producono almeno 10 GWh, di cui la metà nel semestre invernale (1° ottobre - 31 marzo). Tali installazioni, avevano precisato gli Stati, non potranno però essere edificate nelle zone palustri d'importanza nazionale.</p><p>Il Nazionale ha allungato tali esclusioni anche ai biotopi di importanza nazionale e le riserve per uccelli acquatici e di passo. Con questa e altre modifiche, si vuole correggere il problema della costituzionalità emerso dopo il dibattito agli Stati, ha sostenuto Susanne Vincenz-Stauffacher (PLR/SG).</p><p>Si tratta di trovare un equilibrio tra la produzione e la protezione della natura, ha spiegato la consigliera federale Simonetta Sommaruga. \"In questo modo - ha proseguito - si segnala alla popolazione che lo scopo non è ricoprire l'intero spazio alpino con pannelli solari\".</p><p>Più in generale, Vincenz-Stauffacher ha parlato di un \"segnale molto chiaro\" inviato da parte del Consiglio degli Stati. Per la Camera era importante far decollare progetti bloccati da anni.</p><p>Oggi il Nazionale ha infatti deciso di inserire nella legge una speciale disposizione volta a facilitare l'innalzamento della diga del Grimsel, nell'Oberland bernese, di 23 metri. Con la legge si dà anche il via libera ai progetti di impianti solari a Gondo e Grengiols, entrambi nell'Alto Vallese.</p><p>Tutte queste disposizioni sugli impianti fotovoltaici figuravano inizialmente nel controprogetto indiretto all'iniziativa \"Per un clima sano (Iniziativa per i ghiacciai)\". Il Consiglio degli Stati ha però deciso di scorporarle e figurano ora in una legge separata, che è stata dichiarata urgente. Ciò significa che se terminerà l'iter con successo parlamentare, entrerà in vigore il giorno successivo alla sua adozione da parte del Parlamento. Rimarrà in vigore fino al 31 dicembre 2025.</p><p> </p><p>Notizia ATS</p><p><b>Dibattito al Consiglio degli Stati, 27.09.2022</b></p><p><b>CSt: offensiva solare, eliminate tutte le divergenze</b></p><p><b>A condizione che il Parlamento approvi la clausola d'urgenza, a questo punto una pura formalità, da sabato sarà obbligatorio installare pannelli fotovoltaici sui grandi edifici di nuova costruzione. Il Consiglio degli Stati si è infatti tacitamente allineato al Nazionale su tutti i punti ancora in sospeso in merito all'offensiva per il solare.</b></p><p>Scopo della nuova Legge federale su misure urgenti volte a garantire a breve termine l'approvvigionamento elettrico durante l'inverno, come il nome stesso suggerisce, è garantire a breve termine un approvvigionamento di elettricità durante la stagione fredda, ha spiegato Elisabeth Baume-Schneider (PS/JU) a nome della commissione.</p><p>Durante le scorse sedute l'UDC ha espresso dubbi circa l'urgenza di tale legge, visto che i primi pannelli solari che verranno installati in seguito alle nuove disposizioni non lo saranno prima dell'inverno 2023-24. Al voto di ieri al Nazionale, solo pochi democentristi si sono però opposti.</p><p>L'impulso alla proposta di legge è giunto dai previsti grandi impianti solari di Gondo e Grengiols, in Alto Vallese. Ieri il Nazionale ha poi deciso di inserire nella legge una speciale disposizione volta a facilitare l'innalzamento della diga del Grimsel, nell'Oberland bernese (decisione ratificata oggi dagli Stati). Si potrà così far decollare progetti bloccati da anni.</p><p>Nel dettaglio, in prima lettura i \"senatori\" avevano proposto che tutti gli edifici di nuova costruzione fossero obbligati a installare pannelli fotovoltaici sui tetti o le facciate. Ieri il Nazionale, ascoltando i timori dei proprietari di case, ha deciso di limitare tale vincolo agli immobili che occupano una superficie al suolo superiore a 300 metri quadrati. Oggi gli Stati si sono allineati.</p><p>Come ricordato dalla relatrice commissionale, con questa limitazione si rinuncia al 70% delle superfici disponibili. I cantoni potranno però prevedere disposizioni più severe, ha precisato Baume-Schneider.</p><p>Da notare che anche la Confederazione dovrà dare l'esempio. Tutte le aree idonee dovranno essere attrezzate per la produzione di energia solare entro il 2030.</p><p>Il progetto prevede anche disposizioni che facilitano la costruzione di impianti di grandi dimensioni nelle zone di montagna che producono almeno 10 GWh, di cui la metà nel semestre invernale (1° ottobre - 31 marzo). Tali installazioni, avevano precisato inizialmente gli Stati, non devono essere edificate nelle zone palustri d'importanza nazionale. Ieri il Nazionale ha però allungato tali esclusioni anche ai biotopi di importanza nazionale e le riserve per uccelli acquatici e di passo. E oggi la Camera dei cantoni si è detta d'accordo.</p><p>\"Con queste modifiche il progetto non è più temerario come in prima lettura, è tuttavia diventato più equilibrato, in particolare per quel che concerne la sua costituzionalità\", ha poi precisato Baume-Schneider. </p><p> </p><p>Notizia ATS</p><p><b>Dibattito al Consiglio degli Stati, 29.09.2022</b></p><p><b>Offensiva solare, sì ad obbligo pannelli per grandi edifici</b></p><p><b>Da sabato sarà obbligatorio installare pannelli fotovoltaici sui grandi edifici di nuova costruzione. Dopo il Nazionale, senza sorprese, con 39 voti favorevoli e un astenuto, anche gli Stati hanno approvato la clausola d'urgenza nell'ambito dell'offensiva per il solare.</b></p><p>Il voto odierno era una pura formalità, visto che la Camera dei cantoni si era infatti già tacitamente allineata a quella del popolo su tutti i punti ancora in sospeso in merito a questo dossier.</p><p>In particolare, i due rami del Parlamento si sono accordati per limitare l'obbligo di installare pannelli solari agli immobili più grandi, ossia con una superficie al suolo superiore a 300 metri quadrati. In precedenza, i \"senatori\" avevano infatti preconizzato che l'obbligo dovesse valere per tutti gli edifici di nuova costruzione</p><p>Scopo della nuova Legge federale su misure urgenti volte a garantire a breve termine l'approvvigionamento elettrico durante l'inverno, come il nome stesso suggerisce, è garantire a breve termine un approvvigionamento di elettricità durante la stagione fredda, come è stato spiegato più volte in aula durante i dibattiti.</p><p>Durante le precedenti sedute l'UDC aveva espresso dubbi circa l'urgenza di tale legge, visto che i primi pannelli solari che verranno installati in seguito alle nuove disposizioni non lo saranno prima dell'inverno 2023-24. Al voto di ieri sulla clausola d'urgenza al Nazionale, solo pochi democentristi si erano però opposti (165 voti favorevoli contro 14 e 6 astenuti). E anche oggi agli Stati il risultato è stato netto.</p><p> </p><p>Notizia ATS</p><p><b>Dibattito al Consiglio nazionale, 30.09.2022</b></p><p>Il Consiglio nazionale ha bocciato, con 143 voti contro 50, una mozione d'ordine di Michael Graber (UDC/VS) che chiedeva di rinunciare al nuovo nome della Legge federale sugli obiettivi in materia di protezione del clima deciso dalla Commissione di redazione. A nome di quest'ultima, Marco Romano (Centro/TI) ha spiegato che il nuovo nome è stato scelto poiché riflette meglio i contenuti della legge (che si chiama ora Legge federale sugli obiettivi in materia di protezione del clima, sull'innovazione e sul rafforzamento della sicurezza energetica).</p><p> </p><p><b>Vedi anche</b></p><p><a  href=\"https://www.parlament.ch/it/ratsbetrieb/suche-curia-vista/geschaeft?AffairId=20210055\">21.055</a> Iniziativa per i ghiacciai</p>",
  "title": "Controprogetto indiretto all'Iniziativa per i ghiacciai. Saldo netto delle emissioni di gas serra pari a zero entro il 2050"
}