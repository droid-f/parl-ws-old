{
  "id": 20210067,
  "updated": "2022-06-01T11:17:16Z",
  "description": "Messaggio del 10 novembre 2021 concernente l’iniziativa popolare «Per premi più bassi – Freno ai costi nel settore sanitario (Iniziativa per un freno ai co-sti)» e il controprogetto indiretto (Modifica della legge federale sull’assicurazione malattie)",
  "formattedId": "21.067",
  "initialSituation": "<p><b>Comunicato stampa del Consiglio federale del 10.11.2021</b></p><p><b>Il Consiglio federale respinge l'iniziativa per un freno ai costi e adotta un controprogetto</b></p><p><b>Nella primavera del 2020 è stata presentata l'iniziativa popolare federale \"Per premi più bassi - Freno ai costi nel settore sanitario (Iniziativa per un freno ai costi)\", che chiede l'introduzione di un freno ai costi nel settore sanitario. Il meccanismo proposto dall'iniziativa, tuttavia, è troppo rigido, per cui il Consiglio federale la respinge. Quale controprogetto indiretto, il 10 novembre 2021 ha adottato il messaggio per la definizione di obiettivi di costo nell'assicurazione obbligatoria delle cure medico-sanitarie (AOMS). Questa misura fa parte del programma di contenimento dei costi in corso di attuazione.</b></p><p>L'iniziativa dell'Alleanza del centro intende obbligare il Consiglio federale e i Cantoni a introdurre un freno ai costi nel settore sanitario. Se due anni dopo la riuscita dell'iniziativa l'aumento dei costi per assicurato nell'assicurazione obbligatoria delle cure medico-sanitarie è superiore di oltre un quinto all'evoluzione dei salari nominali, il Consiglio federale, in collaborazione con i Cantoni, deve prendere provvedimenti per ridurre i costi, con effetto a partire dall'anno successivo. In tal modo si intende ottenere che i costi dell'AOMS evolvano conformemente all'economia nazionale e ai salari medi e i premi restino economicamente sostenibili.</p><p> </p><p>\"Iniziativa per un freno ai costi\": una regola rigida in materia di spese porta al razio-namento</p><p>Fondamentalmente, il Consiglio federale sostiene la richiesta dell'iniziativa di ridurre l'incremento dei costi nell'AOMS e l'onere che grava sui pagatori dei premi. Tuttavia, l'aggancio all'evoluzione dei salari è troppo rigido. Non viene tenuto conto di fattori come l'invecchiamento della società, il progresso della tecnica medica e la dipendenza dei salari dall'andamento congiunturale. Esiste il rischio che questa regola, a seconda della sua attuazione, porti a un razionamento delle prestazioni.</p><p> </p><p>Il controprogetto indiretto riprende le richieste dell'iniziativa</p><p>Il Consiglio federale respinge l'iniziativa e propone al Parlamento come controprogetto indiretto di prevedere la definizione di obiettivi di crescita massima dei costi nell'AOMS. Confederazione e Cantoni dovranno stabilire ogni anno qual è l'obiettivo di crescita massima dei costi da raggiungere nei singoli settori dell'AOMS, coinvolgendo gli attori responsabili della politica della sanità. Se gli obiettivi vengono superati, i partner tariffali, i Cantoni e la Confederazione sono tenuti a verificare, nel proprio ambito di competenza, se occorrono misure correttive. Queste misure possono riguardare, per esempio, l'adeguamento di tariffe o l'autorizzazione di fornitori di prestazioni.</p><p>Attualmente mancano riflessioni sistematiche sull'adeguatezza della crescita dei costi nei singoli settori dell'AOMS. La definizione di obiettivi di costo stimola la discussione sull'argomento, incrementa la trasparenza e rafforza la collaborazione tra i partner tariffali. Gli attori competenti vengono responsabilizzati e le prestazioni inutili dal punto di vista medico si riducono.</p><p>Il controprogetto indiretto del Consiglio federale tiene conto delle richieste dell'iniziativa e inoltre indica come e con quali misure sia possibile raggiungere gli obiettivi stabiliti senza razionare le prestazioni necessarie dal punto di vista medico.</p><p> </p><p>Effetto tangibile di contenimento dei costi</p><p>L'analisi d'impatto della regolamentazione (AIR) indica che con l'introduzione della definizione di obiettivi si deve presumere un effetto di contenimento dei costi chiaramente tangibile. Tuttavia, è difficile stimare le conseguenze economiche concrete, che dipendono soprattutto da come gli attori attuano le misure.</p><p> </p><p>La legge federale sull'assicurazione malattie sarà adeguata</p><p>La definizione di obiettivi di costo richiede un adeguamento della legge federale sull'assicurazione malattie (LAMal). Originariamente questa misura faceva parte del secondo pacchetto di misure nell'ambito del programma di contenimento dei costi lanciato dal Consiglio federale. È stata svincolata da questo pacchetto, che sarà trasmesso al Parlamento nel 2022, e ora funge da controprogetto all'Iniziativa per un freno ai costi dell'Alleanza del centro. In seguito ai riscontri ricevuti dalla procedura di consultazione, il progetto sugli obiettivi di costo è stato sostanzialmente rielaborato e snellito.</p>",
  "objectives": [
    {
      "number": 0,
      "resolutions": [

      ],
      "text": "Messaggio del 10 novembre 2021 concernente l’iniziativa popolare «Per premi più bassi – Freno ai costi nel settore sanitario (Iniziativa per un freno ai co-sti)» e il controprogetto indiretto (Modifica della legge federale sull’assicurazione malattie)"
    },
    {
      "number": 1,
      "resolutions": [
        {
          "council": 1,
          "date": "2022-06-01T00:00:00Z",
          "text": "Decisione secondo il disegno (progetto)"
        },
        {
          "council": 1,
          "date": "2022-06-01T00:00:00Z",
          "text": "Proroga del termine"
        }
      ],
      "text": "Per premi più bassi – Freno ai costi nel settore sanitario (Iniziativa per un freno ai costi)"
    },
    {
      "number": 2,
      "resolutions": [
        {
          "council": 1,
          "date": "2022-06-01T00:00:00Z",
          "text": "Decisione in deroga al disegno (progetto)"
        }
      ],
      "text": "Legge federale sull’assicurazione malattie (LAMal) (Misure di contenimento dei costi – Definizione di obiettivi di costo)"
    }
  ],
  "proceedings": "<p>Notizia ATS</p><p><b>Dibattito al Consiglio nazionale, 31.05.2022</b></p><p><b>Sanità, verso bocciatura \"Iniziativa per un freno ai costi\"</b></p><p><b>La spirale dei costi della salute va combattuta, ma non con l'iniziativa popolare dell'Alleanza del Centro che chiede di fare in modo che le spese evolvano in modo corrispondente all'economia nazionale e ai salari medi. Il Consiglio nazionale le preferisce un controprogetto indiretto che mira a fissare obiettivi a livello di costi e qualità. Il voto formale è previsto per domani.</b></p><p>Al primo giorno di discussioni sull'iniziativa \"Per premi più bassi - Freno ai costi nel settore sanitario (Iniziativa per un freno ai costi)\", tutti i gruppi parlamentari, ad eccezione di quello del Centro, hanno chiesto di bocciare la proposta di modifica costituzionale.</p><p>L'evoluzione dei costi è più che preoccupante, ha esordito Philippe Nantermod (PLR/VS) a nome della commissione. Il Parlamento e il Consiglio federale non sono però restati con le mani in mano: due pacchetti di provvedimenti sono già stati adottati dal Nazionale e sono ora pendenti al Consiglio degli Stati, ha sottolineato il vallesano.</p><p>L'iniziativa dell'Alleanza del Centro, invece, fissa obiettivi senza spiegare come raggiungerli, ha sostenuto il vallesano. \"In sintesi, la proposta può condurre a due situazioni contraddittorie: o diventa una tigre di carta, o causerà l'introduzione di un budget complessivo, il che significa, come avvenuto in altri Paesi, una limitazione delle cure a fine anno e un rinvio degli interventi medici necessari nel bilancio dell'anno successivo\". Due soluzioni che nessuno vuole, ha riassunto Nantermod.</p><p>L'iniziativa è troppo sommaria, non fornisce strumenti precisi per il controllo dei costi e si concentra sui salari come indicatore di crescita, il che è insufficiente, ha aggiunto da parte sua Pierre-Yves Maillard (PS/VD). In diversi, come Lorenzo Quadri (Lega/TI), hanno messo in guardia dal rischio del razionamento delle cure. I costi sono destinati ad aumentare, ha ricordato il ticinese evocando il progresso medico e tecnologico, nonché l'invecchiamento della popolazione.</p><p>Regine Sauter (PLR/ZH) ha poi criticato l'idea di un sistema sanitario controllato dallo Stato. Céline Amaudruz (UDC/GE) ha affermato che la proposta del Centro è troppo rigida e sarà accompagnata da una enorme burocrazia.</p><p>Non è vero che l'iniziativa chiede un razionamento delle cure, ha replicato Christian Lohr (Centro/TG). La proposta, ha aggiunto, vuole obbligare i partner a trovare misure di riduzione dei costi. \"Non possiamo semplicemente sederci e aspettare che il problema si risolva da solo\". Per il turgoviese non è accettabile che in Svizzera ci siano sempre più persone che non possono più pagare i premi.</p><p>Per Benjamin Roduit (Centro/VS) solo l'iniziativa del suo partito permetterà di fermare l'esplosione incontrollata dell'ammontare dei premi dell'assicurazione malattia. La proposta di modifica costituzionale, ha aggiunto, attacca il problema alla radice permettendo di scongiurare la medicina a due velocità.</p><p>Per Ruth Humbel (Centro/AG) il problema principale non sono i prezzi, ma la crescita dei volumi. \"Lo spreco di risorse nel nostro sistema sanitario è enorme\", ha sostenuto. Il presidente dell'Alleanza del Centro Gerhard Pfister (ZG) non ha esitato a parlare di \"cartello della sanità\".</p><p><b> </b></p><p>L'iniziativa</p><p>L'iniziativa \"Per premi più bassi-Freno ai costi nel settore sanitario (Iniziativa per un freno ai costi)\" vuole obbligare la Confederazione e i Cantoni a introdurre un freno ai costi. Se due anni dopo un eventuale accettazione alle urne l'aumento dei costi per assicurato dovesse essere superiore di oltre un quinto all'evoluzione dei salari nominali, il Consiglio federale in collaborazione con i Cantoni dovrebbe adottare provvedimenti per ridurre i costi, con effetto a partire dall'anno successivo.</p><p>In tal modo si mira a ottenere che i costi evolvano in modo corrispondente all'economia nazionale e ai salari medi, e che i premi rimangano finanziariamente sostenibili.</p><p><b> </b></p><p>Il controprogetto</p><p>Come detto, l'obiettivo di frenare le spese è condiviso da tutti, Consiglio federale in primis. Per questo motivo lo stesso esecutivo ha elaborato un controprogetto indiretto che vuole introdurre nella legge federale sull'assicurazione malattie (LAMal) un obiettivo sull'evoluzione dei costi: Confederazione e Cantoni dovrebbero stabilire annualmente un tetto massimo dei costi in ogni settore dell'assicurazione obbligatoria delle cure medico-sanitarie (AOMS).</p><p>La maggioranza della commissione ha chiesto al plenum di rinunciare alla definizione di obiettivi per l'aumento massimo dei costi. Per il relatore commissionale Philippe Nantermod il controprogetto governativo contiene gli stessi difetti dell'iniziativa: gli obiettivi o non porteranno ad alcun effetto perché troppo incisivi e resteranno quindi lettera morta, o sfoceranno in una sorta di budget globale, quindi in una restrizione dell'accesso alle cure e, per estensione, della qualità per i pazienti.</p><p>Per Nantermod, inoltre, il Nazionale ha già approvato un pacchetto di misure ora pendenti agli Stati. \"Non è opportuno presentare due progetti paralleli che mirano più o meno allo stesso risultato\", ha precisato.</p><p>Contro l'eventualità di rinunciare agli obiettivi si è scagliato Benjamin Roduit: \"brandendo lo spauracchio del razionamento delle prestazioni, già evocato in modo capzioso - direi addirittura disonesto - contro la nostra iniziativa, le cerchie interessate svuotano il controprogetto della sua sostanza\". Insomma, per il vallesano non è altro che \"un guscio vuoto, come tutte le altre riforme proposte fino ad oggi\".</p><p>Anche il consigliere federale Alain Berset ha chiesto ai deputati di non cancellare gli obiettivi \"se davvero volete opporre un controprogetto che possa essere definito valido\". \"Attualmente, il sistema tariffario ambulatoriale e ospedaliero porta inesorabilmente ad un aumento del volume delle prestazioni che non è necessariamente giustificato dal punto di vista medico\", ha detto Emmanuel Amoos (PS/VS) sostenendo la necessità di introdurre degli obiettivi.</p><p>Al voto, il plenum ha deciso con 94 voti contro 91 di mantenere gli obiettivi nel controprogetto, pur modificando la proposta originaria del Consiglio federale. Quest'ultimo dovrà quindi stabilire ogni quadriennio \"obiettivi in materia di costi e di qualità riguardo alle prestazioni\". Per farlo dovrà consultare non solo gli assicuratori, i Cantoni e i fornitori di prestazioni, ma anche gli assicurati (decisione presa con 105 voti contro 79).</p><p>Gli attori responsabili della politica sanitaria definirebbero poi le misure correttive da adottare in caso di superamento dell'obiettivo di costo. Queste misure potrebbero riguardare, per esempio, l'adeguamento di tariffe o l'autorizzazione di fornitori di prestazioni.</p><p><b> </b></p><p>UDC scettica</p><p>L'UDC si è invece schierata contro il controprogetto. A suo dire causerebbe un deterioramento dell'assistenza sanitaria di base. C'è il rischio che il volume delle prestazioni diventi insufficiente o inadeguato, ha sostenuto Céline Amaudruz. Per i democentristi i due pacchetti di contenimento dei costi della salute, attualmente pendenti alla Camera dei cantoni, sono sufficienti.</p><p>Per Lorenzo Quadri alcune delle misure proposte dal controprogetto sono \"certamente interessanti\", anche se abbastanza rigide e burocratiche. D'altra parte, \"respingere tutte le proposte porterebbe a un immobilismo difficile da difendere nel contesto attuale\", ha aggiunto chiedendosi anche se \"non sia giunto il momento di proporre qualcosa di diverso\". Al voto sull'entrata in materia del controprogetto, il deputato ticinese si è astenuto.</p><p> </p><p>Notizia ATS</p><p><b>Dibattito al Consiglio nazionale, 01.06.2022</b></p><p><b>Sanità, \"no\" a iniziativa freno costi, \"sì\" a controprogetto</b></p><p><b>L'iniziativa popolare dell'Alleanza del Centro \"Per premi più bassi - Freno ai costi nel settore sanitario (Iniziativa per un freno ai costi)\" va bocciata. È quanto chiede il Consiglio nazionale con 156 voti a 28, che propone però un controprogetto indiretto.</b></p><p>Per la maggioranza - tutti i partiti ad eccezione del Centro - l'iniziativa - che vuole fare in modo che le spese evolvano in modo corrispondente all'economia nazionale e ai salari medi, e che i premi rimangano finanziariamente sostenibili - è troppo vaga: fissa obiettivi senza spiegare come raggiungerli.</p><p>Ieri il relatore commissionale Philippe Nantermod (PLR/VS) ha detto che \"la proposta può condurre a due situazioni contraddittorie: o diventa una tigre di carta, o causerà l'introduzione di un budget complessivo, il che significa, come avvenuto in altri Paesi, una limitazione delle cure a fine anno e un rinvio degli interventi medici necessari nel bilancio dell'anno successivo\".</p><p>Non è vero che l'iniziativa chiede un razionamento delle cure, aveva replicato Christian Lohr (Centro/TG). La proposta vuole solo obbligare i partner a trovare misure di riduzione dei costi. \"Non possiamo semplicemente sederci e aspettare che il problema si risolva da solo\".</p><p>L'obiettivo di frenare la spirale dei costi della salute è però condiviso da tutti. Per questo motivo la Camera del popolo, con 104 voti contro 74 e 5 astenuti, ha approvato in data odierna un controprogetto indiretto, elaborato sotto forma di revisione della legge federale sull'assicurazione malattie (LAMal). Questo conterrà degli obiettivi a livello di costi e qualità. Gli attori responsabili della politica sanitaria saranno poi chiamati ad adottare le misure correttive in caso di superamento dell'obiettivo di costo.</p><p>Oggi la camera doveva definire gli ultimi punti del controprogetto. Ha in particolare deciso - con 105 voti contro 74 (UDC e PLR) - che il Consiglio federale dovrà ridurre immediatamente le indennità in eccesso nell'obsoleta struttura tariffale Tarmed nel settore delle cure mediche ambulatoriali. Con 105 voti contro 73 ha stabilito anche che le rimunerazioni non adeguate e non conformi ai principi di economia aziendale andranno riviste.</p><p>Altra novità: qualora una convenzione tariffale non dovesse soddisfare i criteri di economicità e appropriatezza e i partner tariffali non si saranno accordati entro un anno su un adeguamento, l'autorità potrà intervenire. \"Un'operazione agli occhi che richiedeva due ore 20 anni fa e pochi minuti al giorno d'oggi ha ancora lo stesso costo\", ha sostenuto Roduit giustificando la necessità di intervenire.</p><p>L'autorità potrebbe così, ad esempio, ridurre le tariffe per alcuni specialisti o promuovere i medici di base in alcune regioni. Il Consiglio federale non voleva questa disposizione: \"dobbiamo mantenere una struttura tariffaria uniforme\", ha sostenuto il ministro della sanità Alain Berset, aggiungendo come i criteri di tariffali non siano precisati.</p><p>Altre misure riguardano le tariffe e le analisi di laboratorio. Le casse malati dovranno rimborsare le analisi soltanto ai laboratori con i quali hanno concluso un contratto (principio della libertà contrattuale). I rimborsi dovrebbero essere inferiori alle tariffe stabilite dall'autorità competente. Sono esclusi da tale norma i laboratori degli studi medici.</p><p> </p><p><b>Informazioni</b></p><p>Boris Burri, segretario della commissione, </p><p>058 322 92 59,</p><p><a  href=\"mailto:sgk.csss@parl.admin.ch\">sgk.csss@parl.admin.ch</a></p><p><a  href=\"https://www.parlament.ch/it/organe/commissioni/commissioni-tematiche/commissioni-csss\">Commissione della sicurezza sociale e della sanità (CSSS)</a></p>",
  "title": "Per premi più bassi – Freno ai costi nel settore sanitario (Iniziativa per un freno ai co-sti). Iniziativa popolare e controprogetto indiretto (Modifica della legge federale sull’assicurazione malattie)"
}