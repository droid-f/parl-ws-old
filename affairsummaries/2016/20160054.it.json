{
  "id": 20160054,
  "updated": "2019-02-18T19:03:06Z",
  "description": "Messaggio del 29 giugno 2016 concernente la revisione parziale della legge federale sulla navigazione interna (LNI)",
  "formattedId": "16.054",
  "initialSituation": "<p><b>Comunicato stampa del Consiglio federale del 29.06.2016</b></p><p><b>Il Consiglio federale adegua la procedura di ammissione per i natanti impiegati a titolo professionale</b></p><p><b>In futuro nell'ambito della procedura di ammissione la sicurezza dei battelli per passeggeri e dei battelli merci impiegati a titolo professionale sarà verificata mediante controlli in funzione dei rischi, analogamente a quel che avviene già nel settore ferroviario e degli impianti a fune. È quanto proposto dal Consiglio federale al Parlamento con la revisione parziale della legge sulla navigazione interna. Inoltre, l'analisi alcolemica dell'alito assumerà un valore probatorio equivalente a quello dell'analisi del sangue e verranno creati i presupposti per l'istituzione e la gestione di un registro dei natanti. </b></p><p>L'introduzione della vigilanza sulla sicurezza in funzione dei rischi e di un attestato di sicurezza per i battelli passeggeri e merci impiegati a titolo professionale rappresenta l'elemento cardine della revisione parziale della legge sulla navigazione interna (LNI) proposta dal Consiglio federale. Finora, per essere ammessi i natanti venivano sottoposti a un'ispezione completa. Dopo la revisione l'ispezione si concentrerà sugli ambiti che comportano particolari rischi, analogamente a quanto già avviene nel settore ferroviario e degli impianti di trasporto a fune. Quest'approccio ha dato finora buoni risultati.</p><p>La revisione crea inoltre la base giuridica per accertare la capacità di condurre mediante l'analisi alcolemica dell'alito (alcol test), come è già prevista nella circolazione stradale. Attualmente, l'unica analisi valida è quella del sangue, che però è dispendiosa, genera costi elevati e costituisce una grave ingerenza nella sfera personale. </p><p>Dando seguito a una richiesta avanzata dalla maggioranza dei Cantoni, il Consiglio federale propone inoltre di inserire nella legge una base giuridica per creare registri centrali dei natanti, dei detentori e delle autorizzazioni a condurre analoghi a quelli esistenti per la circolazione stradale, facilitando così l'esecuzione della legislazione sulla navigazione. La decisione definitiva e la responsabilità per la creazione dei registri spettano ai Cantoni, incaricati dell'esecuzione delle disposizioni sulla navigazione. La legge prevede infine che l'eventuale creazione e gestione dei nuovi registri siano finanziate dai Cantoni.</p>",
  "objectives": [
    {
      "number": 0,
      "resolutions": [

      ],
      "text": "Messaggio del 29 giugno 2016 concernente la revisione parziale della legge federale sulla navigazione interna (LNI)"
    },
    {
      "number": 1,
      "resolutions": [
        {
          "council": 2,
          "date": "2016-12-08T00:00:00Z",
          "text": "Decisione in deroga al disegno (progetto)"
        },
        {
          "council": 1,
          "date": "2017-03-02T00:00:00Z",
          "text": "Deroga"
        },
        {
          "council": 2,
          "date": "2017-03-08T00:00:00Z",
          "text": "Adesione"
        },
        {
          "council": 2,
          "date": "2017-03-17T00:00:00Z",
          "text": "Adozione nella votazione finale"
        },
        {
          "council": 1,
          "date": "2017-03-17T00:00:00Z",
          "text": "Adozione nella votazione finale"
        }
      ],
      "text": "Legge federale sulla navigazione interna (LNI)"
    }
  ],
  "proceedings": "<p>Notizia ATS</p><p><b>Dibattito al Consiglio degli Stati, 08.12.2016</b></p><p>(ats) Il Consiglio degli Stati ha deciso - nell'ambito della revisione parziale della legge sulla navigazione interna - che in futuro anche i battelli adibiti al trasporto professionale di passeggeri o merci saranno sottoposti a controlli di sicurezza in funzione dei rischi. La capacità di condurre un battello potrà inoltre essere stabilita tramite l'analisi alcolemica dell'alito, senza per forza dover procedere ad analisi del sangue, così come già avviene per gli automobilisti, ha affermato il relatore della commissione Hans Wicki (PLR/NW). Il dossier passa al Consiglio nazionale;</p><p> </p><p>Notizia ATS</p><p><b>Dibattito al Consiglio nazionale, 02.03.2017</b></p><p><b>CN: etilometro per i capitani di battelli </b></p><p><b>I capitani dei battelli dovranno in futuro \"soffiare nel palloncino\". Il Consiglio nazionale ha approvato - con 124 voti a 62 - la revisione parziale della legge federale sulla navigazione interna, che prevede l'analisi alcolemica dell'alito come avviene per il traffico stradale. Il dossier torna agli Stati per una divergenza minore.</b></p><p>Attualmente i controlli dell'alcolemia vengono effettuati tramite esami del sangue, che sono piuttosto laboriosi oltre che costosi, ha spiegato la commissione.</p><p>Una minoranza chiedeva di non entrare in materia. \"Siamo di nuovo di fronte a un tentativo di gonfiare e complicare inutilmente una legge\", ha affermato vanamente Walter Wobmann (UDC/SO). \"In questo settore non esistono problemi rilevanti e non è quindi necessario intervenire\", ha aggiunto.</p><p>\"Migliorare la sicurezza sulle acque interne è nel nostro interesse\", ha replicato Thomas Hardegger (PS/ZH), e \"per questo è necessario che le capacità di navigare vengano verificate in modo efficace\".</p><p>A partire da 75 anni sarà necessario sottoporsi ogni due anni a un esame medico per provare la propria attitudine alla navigazione.</p><p>La Camera del popolo ha invece bocciato, come già fatto dagli Stati e con 134 voti a 52 e un astenuto, la creazione di banche dati centralizzate delle imbarcazioni gestite dalla Confederazione ma finanziate dai Cantoni. Secondo la maggioranza la regolamentazione sarebbe troppo complessa e gravosa.</p><p>Con la revisione della legge si intende creare la base legale per la vigilanza sulla sicurezza in funzione dei rischi dei battelli per passeggeri, dei battelli merci e dei galleggianti speciali nuovi o da trasformare.</p><p> </p><p>Notizia ATS</p><p><b>Dibattito al Consiglio degli Stati, 08.03.2017</b></p><p><b>CSt: etilometro per i capitani di battelli </b></p><p><b>I capitani dei battelli dovranno in futuro \"soffiare nel palloncino\". Il Consiglio degli Stati ha appianato oggi tacitamente l'ultima differenza che l'opponeva al Nazionale nell'ambito della revisione parziale della legge federale sulla navigazione interna. Essa prevede l'analisi alcolemica dell'alito come avviene per il traffico stradale.</b></p><p>Attualmente i controlli dell'alcolemia vengono effettuati tramite esami del sangue, che sono piuttosto laboriosi oltre che costosi.</p><p>Per il Parlamento, il miglioramento della sicurezza sulle acque interne è nell'interesse del Paese: per questo è necessario che le capacità di navigare vengano verificate in modo efficace.</p><p>La nuova legislazione prevede inoltre che a partire da 75 anni sarà necessario sottoporsi ogni due anni a un esame medico per provare la propria attitudine alla navigazione.</p><p>Entrambe le Camere hanno invece bocciato la creazione di banche dati centralizzate delle imbarcazioni gestite dalla Confederazione ma finanziate dai Cantoni. Secondo la maggioranza, la regolamentazione sarebbe troppo complessa e gravosa.</p><p>Con la revisione della legge si intende creare le basi legali per la vigilanza sulla sicurezza in funzione dei rischi dei battelli per passeggeri, dei battelli merci e dei galleggianti speciali nuovi o da trasformare.</p><p>L'ultima divergenza che opponeva le due Camere concerneva la concessione della licenza di condurre per i battelli. Oggi gli Stati hanno accettato tacitamente che la patente venga rilasciata soltanto se il candidato ha le attitudini e le qualifiche necessarie per condurre. </p>",
  "title": "Legge federale sulla navigazione interna. Revisione parziale"
}