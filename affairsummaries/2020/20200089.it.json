{
  "id": 20200089,
  "updated": "2022-06-15T15:06:36Z",
  "description": "Messaggio del 25 novembre 2020 concernente la modifica della legge federale sulla previ-denza professionale per la vecchiaia, i superstiti e l’invalidità (Riforma LPP 21)",
  "formattedId": "20.089",
  "initialSituation": "<p><b>Comunicato stampa del Consiglio federale del 25.11.2020</b></p><p><b>Il Consiglio federale adotta il messaggio sulla riforma della previdenza professionale </b></p><p><b>Con la riforma della previdenza professionale (LPP 21) si intende mantenere il livello delle rendite, rafforzare il finanziamento e migliorare la copertura assicurativa dei lavoratori a tempo parziale, e quindi in particolare delle donne. Nella sua seduta del 25 novembre 2020 il Consiglio federale ha adottato e trasmesso al Parlamento il messaggio concernente la riforma. </b></p><p>A causa dell'aumento della speranza di vita e del basso livello dei tassi d'interesse, la situazione delle rendite della previdenza professionale è già da tempo precaria. Dopo la bocciatura della riforma della previdenza per la vecchiaia nel settembre del 2017, una riforma della previdenza professionale, e in particolare la riduzione dell'aliquota di conversione, è indispensabile per garantire a lungo termine il finanziamento delle rendite.</p><p>Nel suo messaggio al Parlamento, il Consiglio federale propone di riprendere il modello elaborato su sua richiesta dalle parti sociali, ovvero Unione svizzera degli imprenditori (USI), Unione sindacale svizzera (USS) e Travail.Suisse. Questo modello prevede una riduzione dell'aliquota minima di conversione al 6 per cento. Se si considerano l'evoluzione demografica e il basso livello dei tassi d'interesse, l'aliquota attualmente applicata per convertire il capitale risparmiato in rendita, pari al 6,8 per cento, è troppo alta.</p><p> </p><p>Introduzione di un supplemento di rendita</p><p>Per il Consiglio federale è fondamentale mantenere il livello delle prestazioni. Per attenuare la riduzione delle rendite dovuta all'abbassamento dell'aliquota di conversione, il progetto prevede parallelamente un meccanismo di compensazione. I futuri beneficiari di rendite di vecchiaia e d'invalidità riceveranno un supplemento di rendita mensile per tutta la vita. Per un periodo transitorio di 15 anni, il suo importo sarà fisso e verrà sancito nella legge: le classi d'età che acquisiranno il diritto alla rendita nei primi cinque anni dall'entrata in vigore riceveranno un supplemento di 200 franchi al mese, le cinque classi d'età successive 150 franchi al mese e le ultime cinque classi d'età 100 franchi al mese. Successivamente il Consiglio federale fisserà l'importo di anno in anno. Questo supplemento, indipendente dall'importo della rendita, sarà finanziato con un contributo pari allo 0,5 per cento del reddito annuo soggetto all'AVS fino a 853 200 franchi (nel 2020).</p><p> </p><p>Riduzione della deduzione di coordinamento</p><p>Per migliorare la previdenza delle persone con redditi modesti, il progetto prevede anche una riduzione della deduzione di coordinamento dagli attuali 24 885 a 12 443 franchi. In questo modo sarà assicurato un salario più elevato. Gli assicurati con redditi modesti, in particolare le donne e i lavoratori a tempo parziale, beneficeranno così di una migliore sicurezza sociale per la vecchiaia e l'invalidità.</p><p> </p><p>Adeguamento degli accrediti di vecchiaia</p><p>Il progetto prevede inoltre la riduzione della differenza tra i contributi degli assicurati giovani e quelli dei più anziani. I nuovi accrediti di vecchiaia saranno meno graduati rispetto a oggi. In futuro, nella fascia d'età compresa tra i 25 e i 44 anni si applicherà un'aliquota del 9 per cento sul salario soggetto alla LPP e a partire dai 45 anni un'aliquota del 14 per cento. In questo modo gli oneri salariali per i lavoratori anziani diminuiranno. Attualmente gli accrediti di vecchiaia per gli assicurati a partire dai 55 anni ammontano al 18 per cento del salario soggetto alla LPP.</p><p>La riforma LPP 21 del Consiglio federale permetterà di mantenere il livello complessivo delle prestazioni della previdenza professionale obbligatoria e persino di migliorarlo per le persone con redditi modesti, il che andrà in particolare a favore di molte donne. L'Esecutivo ritiene che la proposta alternativa elaborata da diversi attori (ASIP, USAM e ASA) non consenta di raggiungere uno dei principali obiettivi della riforma, ovvero il mantenimento del livello delle rendite.</p>",
  "objectives": [
    {
      "number": 0,
      "resolutions": [

      ],
      "text": "Messaggio del 25 novembre 2020 concernente la modifica della legge federale sulla previ-denza professionale per la vecchiaia, i superstiti e l’invalidità (Riforma LPP 21)"
    },
    {
      "number": 1,
      "resolutions": [
        {
          "council": 1,
          "date": "2021-12-08T00:00:00Z",
          "text": "Decisione in deroga al disegno (progetto)"
        },
        {
          "council": 2,
          "date": "2022-06-15T00:00:00Z",
          "text": "Rinvio alla Commissione"
        }
      ],
      "text": "Legge federale sulla previdenza professionale per la vecchiaia, i superstiti e l’invalidità (LPP) (Riforma LPP 21)"
    }
  ],
  "proceedings": "<p>Notizia ATS</p><p><b>Dibattito al Consiglio nazionale, 07.12.2021</b></p><p><b>Secondo pilastro</b></p><p><b>Dopo aver concluso il dibattito sull'AVS, che passa agli Stati per l'esame delle divergenze, il Consiglio nazionale si è gettato a capofitto nella riforma della LPP. Il progetto è stato elaborato dal Consiglio federale assieme ai datori di lavoro e ai sindacati. Punto chiave della riforma: la riduzione del tasso minimo di conversione dal 6,8 al 6%. Questo punto, che non è contestato, non è ancora stato votato, lo sarà domani mattina.</b></p><p>Per evitare una diminuzione eccessiva delle rendite - l'abbassamento dell'aliquota comporterebbe infatti una loro contrazione di circa il 12% - il Nazionale ha già adottato oggi misure per aumentare l'avere di vecchiaia disponibile al momento del pensionamento. Tra queste figura il dimezzamento della deduzione di coordinamento, ossia della soglia d'entrata al Secondo pilatro. Dagli attuali 25'095 franchi si passerà a 12'443. In questo modo i contributi alla cassa pensioni saranno riscossi su una parte maggiore dello stipendio.</p><p>L'UDC era contraria: questa riduzione, accoppiata all'aumento delle deduzioni sul salario, genererà non pochi problemi per le persone a basso reddito, ha sostenuto Albert Rösti (UDC/BE). L'abbassamento della deduzione di coordinamento va invece proprio a beneficio delle persone che lavorano a tempo parziale, che spesso sono donne, ha replicato Katharina Prelicz-Huber (Verdi/ZH).</p><p>Bocciata invece la proposta di Melanie Mettler (PVL/BE) di sopprimere completamente la deduzione di coordinamento: \"andrebbe a discapito dei redditi molto bassi che devono disporre di un minimo per vivere senza che vengano loro imposte deduzioni elevate\", ha sottolineato il relatore commissionale Benjamin Roduit (Centro/VS). Da notare che la Camera ha previsto una mozione che chiede di calcolare la deduzione di coordinamento sommando tutti i salari di una persona che ha più impieghi. Attualmente vengono contabilizzati singolarmente.</p><p>Altra novità della riforma del Secondo pilastro: i lavoratori inizieranno a versare accrediti vecchiaia già a 20 anni. \"È sì una misura a lungo termine ma permetterà di contribuire con 700 milioni di franchi all'anno\", ha sostenuto Thomas de Courten (UDC/BL) a nome della commissione. Flavia Wasserfallen (PS/BE) avrebbe voluto restare al limite attuale - 25 anni - per non penalizzare eccessivamente i giovani che dovranno già fare i conti con l'aumento delle deduzioni. La proposta è stata respinta con 126 voti a 67.</p><p>Il progetto prevede poi una modifica delle aliquote per gli accrediti di vecchiaia prelevati sul salario, con il passaggio a due sole categorie d'età. Qui l'intenzione è non più penalizzare i lavoratori anziani sul mercato del lavoro con tassi elevati che pesano anche sui datori di lavoro, ha precisato Roduit.</p><p>In futuro i prelievi dalla busta paga ammonteranno al 9% del salario coordinato tra i 20 e i 45 anni e al 14% per gli over 45. Le altre quattro varianti esaminate sono state bocciate. Attualmente il tasso aumenta ogni 10 anni, inizia al 7% e finisce al 18%.</p><p> </p><p>Notizia ATS</p><p><b>Dibattito al Consiglio nazionale, 08.12.2021</b></p><p><b>Riforma Secondo pilastro approvata in prima lettura</b></p><p><b>Via libera alla riforma del Secondo pilastro. Il Consiglio nazionale l'ha approvata con 126 voti contro 66 e una astensione. L'opposizione è giunta da sinistra, scontenta dalle misure adottate per compensare la riduzione del tasso di conversione. Il - corposo - dossier passa agli Stati.</b></p><p>In aula, l'abbassamento - dal 6,8% al 6,0% - dell'aliquota di conversione, che applicata al capitale pensionistico risparmiato permette di calcolare la rendita, era contestata da Stéfanie Prezioso (Solidarités/GE). Per la ginevrina, che voleva limitare il calo al 6,4%, una così forte riduzione non si giustifica visto il miglioramento della situazione delle casse pensione e il rallentamento dell'aumento della speranza di vita.</p><p>Per la maggioranza l'abbassamento di 0,8 punti è invece indispensabile, il centro-destra ha sottolineato che questa riduzione sarebbe in realtà anche insufficiente. \"La demografia e lo sviluppo della speranza di vita indicano chiaramente che il tasso di conversione dovrebbe essere più basso\", ha sostenuto Thomas Rechsteiner (Centro/AI). È necessario anche per limitare il trasferimento non auspicabile dei fondi dalle persone attive a quelle pensionate, ha aggiunto Albert Rösti (UDC/BE). Al voto la maggioranza del Nazionale ha optato per il calo più consistente, con 126 voti a 61.</p><p>Per scongiurare una eccessiva diminuzione delle rendite - l'abbassamento dell'aliquota comporterebbe infatti una loro contrazione di circa il 12% - il Nazionale già ieri ha approvato alcune misure per aumentare l'avere di vecchiaia disponibile al momento del pensionamento. Tra queste figura l'anticipo dell'età a partire della quale si inizia a versare gli accrediti vecchiaia: si passerà da 25 a 20 anni. Il progetto prevede poi una modifica delle aliquote per gli accrediti di vecchiaia prelevati sul salario, con il passaggio a due sole categorie d'età.</p><p>Altra novità: il dimezzamento della deduzione di coordinamento. In questo modo i contributi alla cassa pensioni saranno riscossi su una parte maggiore dello stipendio. E in data odierna la camera ha anche approvato - tacitamente - una mozione che chiede di calcolare la soglia d'entrata al Secondo pilatro sommando tutti i salari di una persona che ha più impieghi. Attualmente vengono contabilizzati singolarmente.</p><p> </p><p>Compensazioni: due modelli</p><p>Oggi la Camera del popolo era chiamata a decidere della compensazione per la generazione transitoria, vero pomo della discordia della riforma. Il Consiglio federale, che si è basato sul compromesso raggiunto tra i sindacati e l'Unione svizzera degli imprenditori (USI), propone un supplemento di rendita per chi andrà in pensione nei 15 anni successivi all'entrata in vigore della riforma.</p><p>Concretamente, chi arriva all'età pensionabile nei 5 anni successivi l'entrata in vigore della riforma riceverebbe, per tutta la vita, un supplemento mensile di 200 franchi. Tale importo si ridurrebbe a 150 franchi per chi andrà in pensione nei cinque anni successivi e a 100 per il quinquennio seguente.</p><p>Il Consiglio federale ha poi previsto di riesaminare l'importo anno per anno per chi andrà in pensione a partire dal 16esimo anno dall'entrata in vigore delle nuove regole. Tali supplementi sarebbero finanziati mediante un contributo salariale dello 0,5% sui redditi fino a 853'200 franchi.</p><p>La commissione preparatoria del Nazionale ha modificato la proposta governativa allo scopo di compensare in modo mirato le risultanti diminuzioni delle rendite. Il calcolo del supplemento di rendita finale dovrebbe anche tener conto delle prestazioni sovraobbligatorie della cassa pensioni.</p><p>Il supplemento ammonterebbe al massimo a 2400 franchi l'anno per le prime cinque classi d'età, al massimo a 1800 franchi per le cinque successive e al massimo a 1200 franchi per le ultime cinque. Questo modello di compensazione ingloba il 35-40% circa dei pensionati.</p><p>Una persona facente parte della prima classe d'età, la cui rendita minima è di 4700 franchi, otterrebbe un supplemento di 2400 franchi, per un totale quindi di 7100 franchi. Se il regolamento della sua cassa pensione prevede una rendita superiore a 4700 franchi, il supplemento sarà ridotto in modo tale che la rendita rimanga pari a 7100 franchi.</p><p>Diversamente da quanto proposto dal governo, il supplemento di rendita andrebbe finanziato solidalmente da tutti gli assicurati soltanto nella misura in cui gli eventuali accantonamenti costituiti dalle singole casse pensioni non siano sufficienti. A tale scopo il fondo di garanzia potrà riscuotere dalle casse pensioni importi pari allo 0,15% dei salari assicurati secondo la LPP. Questa proposta costerebbe 800 milioni di franchi all'anno, contro gli 1,7 miliardi per quella del governo.</p><p>Durante le discussioni, la sinistra ha chiesto di restare sul modello del Consiglio federale: quello della commissione è stato dettato dagli assicuratori e penalizza le persone a basso reddito, ha sostenuto Manuela Weichelt-Picard (Verdi/ZG). Con la soluzione proposta gli alti salari non contribuirebbero in modo solidale al supplemento, ha aggiunto Pierre-Yves Maillard (PS/VD). Criticata è stata anche la volontà di limitare a 15 anni la generazione transitoria: \"gli altri non otterranno nulla, anche se subiranno un calo delle rendite\", ha deplorato il vodese.</p><p>\"Il modello del Consiglio federale introduce aumenti generali delle rendite, anche per chi dispone di pensioni elevate, non è accettabile\", ha replicato Regine Sauter (PLR/ZH). Questa variante aumenterebbe la ridistribuzione non auspicata dei fondi dagli attivi verso i pensionati. \"Come spiegare a una venditrice che si vede aumentare i prelievi salariali per finanziare il supplemento di rendita di una persona facoltosa?\", si è chiesta la zurighese. Al voto l'ha spuntata la versione della commissione con 125 voti contro 64.</p><p>Le discussioni sono poi proseguite su altri aspetti della riforma, come l'aumento dei contributi massimi che si possono versare al Secondo e al Terzo Pilastro. Per Philippe Nantermod (PLR/VS) si tratta di deduzioni intelligenti. \"Ci si può solo rallegrare del fatto che c'è gente che risparmia in vista della pensione\", ha sostenuto.</p><p>L'aumento delle deduzioni comporterà perdite fiscali per mezzo miliardo di franchi per il Terzo pilastro e alcune centinaia di milioni per il Secondo, ha replicato Maillard. Tenuto conto che solo il 10-15% più ricchi possono versare somme importanti, saranno le classi sociali meno favorite a pagarne le conseguenze, ha affermato il vodese.</p><p>Il consigliere federale Alain Berset ha avvertito che la proposta comporterà minori entrate per 340 milioni di franchi per i cantoni. Orbene, questi non sono stati consultati, ha fatto notare il ministro dell'interno convincendo la maggioranza che l'ha seguito con 112 voti contro 80.</p><p> </p><p><b>Comunicato stampa della commissione della sicurezza sociale e della sanità del Consiglio degli Stati del 21.01.2022</b></p><p><b>La Commissione della sicurezza sociale e della sanità del Consiglio degli Stati (CSSS-S) ritiene necessario intervenire nell'ambito del secondo pilastro della previdenza per la vecchiaia ed è entrata in materia all'unanimità sulla revisione della LPP. Durante la sua prossima riunione essa avvierà la deliberazione di dettaglio con l'obiettivo di concludere le sue deliberazioni entro la sessione estiva.</b></p><p>La Commissione della sicurezza sociale e della sanità del Consiglio degli Stati (CSSS-S) è entrata in materia all'unanimità sulla riforma della LPP (<a  href=\"https://www.parlament.ch/it/ratsbetrieb/suche-curia-vista/geschaeft?AffairId=20200089\">20.089</a>), che il Consiglio nazionale ha trattato quale Camera prioritaria nella sessione invernale 2021. Considerati l'aumentata speranza di vita e i tassi d'interesse costantemente bassi, l'aliquota minima di conversione andrebbe ridotta al 6 per cento e accompagnata da misure di compensazione. Prima del dibattito di entrata in materia, la Commissione aveva sentito rappresentanze dei sindacati, dei datori di lavoro, dell'industria, delle casse pensione e degli assicuratori. In vista della deliberazione di dettaglio essa ha incaricato l'Amministrazione di esaminare la possibilità di una previdenza professionale semplificata per lavoratori a tempo parziale con più datori di lavoro e per persone con un reddito annuo basso.</p><p> </p><p><b>Comunicato stampa della commissione della sicurezza sociale e della sanità del Consiglio degli Stati del 27.04.2022</b></p><p><b>Nella previdenza professionale la Commissione della sicurezza sociale e della sanità del Consiglio degli Stati (CSSS-S) vuole aiutare gli assicurati con reddito modesto a ricevere rendite più elevate. Intende inoltre concedere alle prime 20 classi d'età interessate dalla riduzione dell'aliquota minima di conversione una compensazione maggiore di quanto proposto dal Consiglio nazionale.</b></p><p>Nella votazione sul complesso la Commissione ha approvato la riforma della LPP (<a  href=\"https://www.parlament.ch/it/ratsbetrieb/suche-curia-vista/geschaeft?AffairId=20200089\">20.089</a>) con 10 voti contro 0 e 3 astensioni (vedi allegato). Non è stata contestata la riduzione dell'aliquota minima di conversione dal 6,8 al 6,0 per cento, per cui la rendita annua basata su 100 000 franchi di capitale di vecchiaia scende da 6800 a 6000 franchi. A fini compensativi la Commissione propone in particolare le misure esposte qui di seguito, con le quali si discosta in modo significativo sia dal compromesso originale dei partner sociali, ripreso dal Consiglio federale, sia dalla decisione del Consiglio nazionale.</p><p>- Compensazione per la generazione di transizione: le prime 20 classi d'età che andranno in pensione dopo l'entrata in vigore della riforma dovrebbero ricevere per tutta la vita un supplemento di rendita (art. 47b-47i; 7 voti contro 6). Gli assicurati con un reddito fino a 100 380 franchi riceverebbero il supplemento intero: 2400 franchi all'anno per le prime cinque classi d'età, 1800 franchi per le successive cinque, 1200 franchi per le altre cinque e 600 franchi per le ultime cinque classi d'età. Per gli assicurati con un reddito compreso tra 100 380 e 143 400 franchi il supplemento sarebbe decrescente, mentre gli assicurati con redditi superiori non riceverebbero alcun supplemento. Il 70 per cento circa degli assicurati della generazione di transizione riceverebbe così il supplemento pieno e il 18 per cento un supplemento ridotto. Nel modello proposto dal Consiglio federale ne avrebbero beneficiato tutti gli assicurati, mentre in quello del Consiglio nazionale il 35-40 per cento delle prime 15 classi d'età interessate. La maggioranza della Commissione ritiene che il modello del Consiglio nazionale sia troppo poco generoso per conquistare al voto popolare una maggioranza a favore della riforma della LPP.</p><p>- Soglia d'entrata, deduzione di coordinamento e accrediti di vecchiaia: come il Consiglio nazionale, la CSSS-S vuole migliorare la posizione dei lavoratori a tempo parziale e dei lavoratori che esercitano più attività lucrative. Propone di diminuire la soglia d'entrata a 17 208 franchi (art. 2 cpv. 1; 7 voti contro 4). In tal modo sarebbero ora assicurati in una cassa pensione 140 000 lavoratori con salari modesti, mentre il Consiglio nazionale vorrebbe diminuire la soglia d'entrata in modo più marcato e assicurare 320 000 lavoratori con salari bassi. Gli assicurati con salari modesti dovrebbero poter tuttavia risparmiare notevolmente più capitale di vecchiaia, poiché secondo la volontà della CSSS-S dovrebbe essere assicurato l'85 per cento del salario AVS (art. 8 cpv. 1; 10 voti contro 2 e 1 astensione). Secondo accertamenti svolti dall'Amministrazione, non sarebbero necessari adeguamenti negli accrediti di vecchiaia che dovrebbero essere riscossi dopo il 25° anno d'età. La CSSS-S, che aveva fatto esaminare anche altri modelli, ritiene che questo presenti il miglior rapporto tra costi e benefici. La Commissione ha inoltre deciso di presentare una mozione volta a impedire che i redditi accessori restino ancora a lungo esclusi dall'assicurazione obbligatoria. Diversamente dal Consiglio nazionale, la CSSS-S non vuole tuttavia obbligare, per ragioni di praticabilità, ad assicurarsi gli impiegati al servizio di diversi datori di lavoro, il cui salario complessivo supera la soglia d'entrata (art. 46 cpv. 1; 11 voti contro 1).</p><p>Nell'ambito della riforma della LPP, la Commissione intende anche garantire che gli averi di libero passaggio di piccola entità non vengano dimenticati. Propone pertanto di introdurre la possibilità di esigere il pagamento in contanti dell'avere di vecchiaia fino a 2000 franchi se l'assicurato non aderisce a un nuovo istituto di previdenza entro tre mesi dall'uscita dalla precedente cassa pensioni (art. 5 cpv. 1 della legge sul libero passaggio, LFLP; 10 voti contro 0 e 3 astensioni). La mozione <a  href=\"https://www.parlament.ch/it/ratsbetrieb/suche-curia-vista/geschaeft?AffairId=20204482\">20.4482</a> è stata di conseguenza ritirata. Stessa sorte è toccata alla mozione Müller Damian. Gli utili derivanti dai tassi negativi applicati nella previdenza professionale appartengono agli assicurati (<a  href=\"https://www.parlament.ch/it/ratsbetrieb/suche-curia-vista/geschaeft?AffairId=20203670\">20.3670</a>) dopo che la CSSS-S, a seguito di un'approfondita analisi, tra l'altro anche sotto l'aspetto della costituzionalità, ha rinunciato a inserire questo elemento nel progetto. Infine la Commissione ha respinto all'unanimità la decisione del Consiglio nazionale secondo cui gli assicurati più giovani dovrebbero poter mantenere la previdenza al livello del precedente guadagno assicurato non ritenendo necessario inserire nel progetto questo elemento.</p><p> </p><p><b>Informazioni</b></p><p>Boris Burri, segretario della commissione, </p><p>058 322 92 59,</p><p><a  href=\"mailto:sgk.csss@parl.admin.ch\">sgk.csss@parl.admin.ch</a></p><p><a  href=\"https://www.parlament.ch/it/organe/commissioni/commissioni-tematiche/commissioni-csss\">Commissione della sicurezza sociale e della sanità (CSSS)</a></p>",
  "title": "Riforma della LPP"
}