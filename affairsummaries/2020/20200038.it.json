{
  "id": 20200038,
  "updated": "2021-06-30T09:12:20Z",
  "description": "Messaggio del 29 aprile 2020 concernente un paccheto di misure a favore dei media",
  "formattedId": "20.038",
  "initialSituation": "<p><b>Comunicato stampa del Consiglio federale del 29.04.2020</b></p><p><b>Il Consiglio federale adotta il pacchetto di misure a favore dei media </b></p><p><b>Per la nostra democrazia diretta, i media sono di centrale importanza. Informano la popolazione e in questo modo rendono possibili importanti dibattiti. Il calo dei ricavi li sta però mettendo in difficoltà. Per migliorare le condizioni quadro per i media e promuovere un'offerta variata nelle regioni, il Consiglio federale ha deciso di sostenerli con un pacchetto di misure. Durante la sua seduta del 29 aprile 2020 ha adottato il messaggio all'attenzione del Parlamento. Oltre a un potenziamento della promozione indiretta della stampa, il Consiglio federale prevede un sostegno dei media online e misure generali a favore dei media elettronici. L'indipendenza dei media continua ad essere preservata. </b></p><p>Nella nostra democrazia diretta i media rivestono un ruolo centrale. A causa dello sviluppo degli anni passati, i media locali devono far fronte a un notevole calo dei ricavi provenienti dalla pubblicità e dal pubblico. Ne sono conseguiti uno smantellamento di posti di lavoro, la fusione di redazioni e un calo della pluralità mediatica, soprattutto nelle regioni. Ad agosto 2019 il Consiglio federale si è pertanto espresso a favore di un pacchetto di misure con cui intende migliorare le condizioni quadro per i media, rafforzare la pluralità mediatica e sostenere la digitalizzazione del settore. Con il messaggio presentato all'attenzione del Parlamento, il Consiglio federale concretizza ora le sue proposte. In aggiunta al potenziamento della promozione indiretta della stampa, il Consiglio federale prevede un sostegno per i media online e misure generali a favore dei media elettronici. Con gli strumenti prescelti, l'indipendenza dei media continua a essere preservata. </p><p> </p><p>Ampliamento della promozione indiretta della stampa</p><p>Per preservare la pluralità della stampa, la promozione indiretta della stampa va ampliata a tutti i quotidiani e i settimanali in abbonamento. A tal fine, il limite massimo della tiratura di 40'000 copie attualmente in vigore viene soppresso, cosicché ora anche testate nazionali possono approfittare del sostegno. Inoltre, beneficeranno ora della promozione anche i giornali appartenenti a una rete di edizioni locali con propria testata la cui tiratura media complessiva supera i 100'000 esemplari per edizione. </p><p>Con queste due misure, in futuro circa 35 milioni di copie in più potranno trarre beneficio dalla promozione indiretta della stampa ogni anno. Affinché anche le testate con una tiratura meno elevata siano sgravate, il contributo federale aumenta dagli attuali 30 milioni di franchi a 50 milioni di franchi. In questo modo tutte le testate aventi diritto alla promozione potranno beneficiare di una riduzione più consistente sul prezzo di distribuzione per esemplare. </p><p>Questa misura viene attuata tramite una modifica della legge sulle poste. Il Consiglio federale effettuerà in seguito le necessarie modifiche all'ordinanza sulle poste. </p><p> </p><p>Promozione dei media online</p><p>Per sostenere il settore dei media nella trasformazione digitale, occorre promuovere anche i media online. A tal fine il Consiglio federale intende mettere a disposizione 30 milioni di franchi l'anno provenienti dalle risorse generali della Confederazione pari. Saranno sostenuti i media online che possono contare su ricavi provenienti dai lettori. Sono prese in considerazione entrate provenienti da abbonamenti online, forfait giornalieri o singole visualizzazioni, nonché contributi volontari da parte dei lettori. Per gli editori viene così creato un ulteriore incentivo a sviluppare offerte digitali per un pubblico propenso a pagare. Come per la promozione indiretta della stampa, il sostegno è vincolato a condizioni formali, quali per esempio una chiara separazione tra contenuti redazionali e pubblicitari, l'orientamento a un vasto pubblico e il riconoscimento delle direttive del settore in merito alla prassi giornalistica. Questa misura sarà attuata tramite una nuova legge e avrà una validità di 10 anni. </p><p>Il sostegno sarà commisurato al fatturato realizzato tramite il pubblico e impostato in modo proporzionalmente decrescente. In tal modo la quota del sostegno diminuisce con l'aumentare del fatturato. Ciò porta a un sostegno maggiore delle offerte mediatiche con un orientamento regionale. Sarà tenuto conto delle dimensioni del mercato della relativa regione linguistica. </p><p> </p><p>Altre misure per l'intero sistema mediatico svizzero</p><p>Oltre alle misure di promozione, il Consiglio federale intende migliorare le condizioni quadro dei media elettronici con diverse altre misure. Tra queste rientra il sostegno per gli istituti di formazione e formazione continua, le agenzie di stampa nazionali o le organizzazioni di autoregolamentazione. Queste istituzioni sono di notevole importanza per il sistema dei media. </p><p>Il Consiglio federale prevede inoltre di sostenere progetti informatici, soprattutto quelli di cui può beneficiare l'intero settore. A trarne vantaggio, indifferentemente dal modello commerciale, sono tutti i media online e pertanto anche le offerte gratuite. È ipotizzabile, per esempio, che sia sostenuta la realizzazione di una piattaforma comune. </p><p>Per attuare tali misure è necessario adeguare la legge sulla radiotelevisione. Il finanziamento è previsto con il 2 per cento massimo dei proventi del canone radiotelevisivo. </p><p>Il disegno è ora al vaglio del Parlamento. </p>",
  "objectives": [
    {
      "number": 0,
      "resolutions": [

      ],
      "text": "Messaggio del 29 aprile 2020 concernente un paccheto di misure a favore dei media"
    },
    {
      "number": 1,
      "resolutions": [
        {
          "council": 2,
          "date": "2020-06-18T00:00:00Z",
          "text": "Decisione in deroga al disegno (progetto)"
        },
        {
          "council": 1,
          "date": "2020-09-10T00:00:00Z",
          "text": "Rinvio alla Commissione"
        },
        {
          "council": 1,
          "date": "2021-03-02T00:00:00Z",
          "text": "Deroga"
        },
        {
          "council": 2,
          "date": "2021-06-01T00:00:00Z",
          "text": "Deroga"
        },
        {
          "council": 1,
          "date": "2021-06-03T00:00:00Z",
          "text": "Deroga"
        },
        {
          "council": 2,
          "date": "2021-06-08T00:00:00Z",
          "text": "Deroga"
        },
        {
          "council": 1,
          "date": "2021-06-10T00:00:00Z",
          "text": "Deroga"
        },
        {
          "council": 2,
          "date": "2021-06-15T00:00:00Z",
          "text": "Decisione secondo proposta della conferenza di conciliazione"
        },
        {
          "council": 1,
          "date": "2021-06-16T00:00:00Z",
          "text": "Decisione secondo proposta della conferenza di conciliazione"
        },
        {
          "council": 2,
          "date": "2021-06-18T00:00:00Z",
          "text": "Adozione nella votazione finale"
        },
        {
          "council": 1,
          "date": "2021-06-18T00:00:00Z",
          "text": "Adozione nella votazione finale"
        }
      ],
      "text": "Legge federale su un pacchetto di misure a favore dei media"
    },
    {
      "number": 2,
      "resolutions": [
        {
          "council": 1,
          "date": "2020-12-07T00:00:00Z",
          "text": "Decisione in deroga al disegno (progetto)"
        },
        {
          "council": 2,
          "date": "2020-12-08T00:00:00Z",
          "text": "Adesione"
        },
        {
          "council": 2,
          "date": "2020-12-18T00:00:00Z",
          "text": "Adozione nella votazione finale"
        },
        {
          "council": 1,
          "date": "2020-12-18T00:00:00Z",
          "text": "Adozione nella votazione finale"
        }
      ],
      "text": "Legge federale su un pacchetto di misure a favore dei media (Assoggettamento delle imprese) (Disgeno della CTT-N del 09.11.2020)"
    }
  ],
  "proceedings": "<p>Notizia ATS</p><p><b>Dibattito al Consiglio degli Stati, 18.06.2020</b></p><p><b>Media, ok intervento pubblico ma non per online </b></p><p><b>Finale con sorpresa oggi al Consiglio degli Stati durante l'esame del pacchetto di aiuti finanziari elaborato dal Consiglio federale destinato ai media, la cui situazione già precaria si si è aggravata a causa del coronavirus. Dopo aver approvato i crediti destinati alla stampa scritta ed elettronica (150 milioni), una maggioranza risicata di \"senatori\" ha detto di \"no\" all'idea di aiutare anche i media online.</b></p><p>Il progetto governativo prevedeva un finanziamento di 30 milioni l'anno per una durata di dieci anni destinati a progetti innovativi in questo settore. Dopo aver accettato il principio di un aiuto, è mancata la maggioranza qualificata necessaria per sciogliere il freno alle spese.</p><p>Il freno alle spese è un meccanismo ancorato nella Costituzione federale e serve a limitare la crescita delle uscite della Confederazione. Per importi che superano determinati limiti (20 milioni per spese uniche e 2 milioni per spese ricorrenti) è necessaria la maggioranza qualificata della Camera, non raggiunta nel caso specifico, come ha fatto notare dal presidente Hans Stöckli (PS/BE).</p><p>A parte questo incidente di percorso, al momento del voto finale la legge che prevede una serie di misure in favore dei media è stata approvata per 29 voti a 9 e 3 astensioni. Gli Stati sono stati più generosi del governo aumentando il sostegno a 150 milioni invece dei 130 del Consiglio federale.</p><p>Fino al momento di esprimersi sui media online, tutto era andato per il meglio, con un plenum d'accordo sul principio e disposto anche ad allargare maggiormente i cordoni della borsa rispetto all'esecutivo.</p><p>Nonostante la situazione economica attuale non ideale, per la Svizzera è infatti irrinunciabile, secondo quanto dichiarato in aula da diversi oratori, disporre di un paesaggio mediatico intatto con un'offerta diversificata ed equivalente in tutte le regioni e le lingue nazionali.</p><p>La crisi del coronavirus ha messo in risalto quanto siano importanti media in grado di fornire notizie puntuali e obiettive. Tuttavia, nonostante la richiesta di maggiore informazione, i media sono confrontati con un'erosione costante di pubblicità, che preferisce \"migrare\" sulle grandi piattaforme online, spesso estere. Tale fenomeno non tocca solo la stampa scritta tradizionale, ma anche quella online \"nazionale\".</p><p> </p><p>Non è il momento</p><p>Non tutti però sono favorevoli ad aumentare l'aiuto ai media. Una minoranza di destra (UDC) ha giudicato inopportuno un simile intervento, specie nel momento attuale, con le finanze della Confederazione sotto pressione a causa del coronavirus.</p><p>Thomas Minder (Indipendente-UDC/SH) ha criticato il fatto che anche gruppi editoriali come Tamedia o NZZ potranno beneficiare di nuove agevolazioni, nonostante gli utili milionari e la distribuzione di dividendi agli azionisti. In questi casi non si può parlare di crisi del settore, ha aggiunto. Una loro richiesta di non entrata nel merito sul pacchetto da 80 milioni è stata però respinta in entrata per 37 voti a 5.</p><p> </p><p>Lotta per la sopravvivenza</p><p>Per la maggioranza, è indispensabile sostenere i media, già sotto pressione a causa dei cambiamenti strutturali cui sono sottoposti con l'avanzata di Internet, per preservare un panorama mediatico diversificato essenziale per la nostra democrazia.</p><p>Molti giornali lottano per sopravvivere, ha dichiarato Lisa Mazzone (Verdi/GE), che ha accennato anche alla scomparsa di diversi titoli in Romandia negli ultimi anni e al ridimensionamento di molte redazioni. Ciò che facciamo ora non è un regalo, bensì un aiuto per preservare quel bene culturale che è un'informazione di qualità, ha dichiarato. Se non facciamo nulla adesso, molti titoli rischiano di scomparire per sempre.</p><p> </p><p>30 milioni per stampa associativa</p><p>Nel corso dell'esame del disegno di legge, il plenum ha quindi deciso di concedere aiuti per la distribuzione pari a 50 milioni (20 in più rispetto alla proposta dell'esecutivo) per i giornali e i periodici in abbonamento rivolti al grande pubblico. Le pubblicazioni della stampa specialistica sono state volutamente escluse da un simile aiuto. Nessun sostegno al giornali gratuiti.</p><p>Oltre a questa somma, il plenum ha poi stabilito di accordare 30 milioni (10 in più rispetto al governo) di contributi supplementari a favore della stampa associativa e delle fondazioni. Sotto il profilo democratico essa è importante tanto quanto i quotidiani e i settimanali e merita pertanto un sostegno analogo, hanno sostenuto vari oratori.</p><p> </p><p>Riduzioni in funzione della tiratura</p><p>Contrariamente al disegno del Consiglio federale, la maggioranza ha deciso inoltre che le riduzioni per la distribuzione debbano venire fissate in funzione della tiratura. Il sostegno sarà quindi più pingue per i giornali a bassa tiratura, e meno importante per i fogli a forte tiratura, e ciò per evitare fusioni e preservare la diversità della stampa.</p><p>Considerata l'importanza rivestita dal recapito mattutino, i \"senatori\" hanno in seguito accordato riduzioni di prezzo per la distribuzione indipendentemente dalle modalità di recapito, prevedendo 40 milioni per un periodo di dieci anni. Una minoranza chiedeva 60 milioni. Tale aggiunta non figurava nel progetto del governo. Ciò dovrebbe consentire a chi vive anche in località discoste di leggere il giornale cui si è abbonati già il mattino.</p><p>Attualmente i distributori specializzati assicurano il recapito mattutino entro le 6.30 durante i giorni feriali ed entro le 7.30 la domenica.</p><p>Oggi dei quotidiani e dei settimanali che beneficiano di un sostegno, circa la metà degli esemplari vengono recapitati al mattino presto o di domenica. Analogamente alle altre riduzioni, anche gli sconti per il recapito mattutino dovranno dipendere dall'entità della tiratura.</p><p> </p><p>Agenzie</p><p>I senatori hanno anche rivisto la fetta del canone radiotelevisivo destinata alle radio e le televisioni. Dovrà raggiungere almeno il 3% per il primo e almeno il 5% per il secondo.</p><p>L'agenzia di stampa Keystone-ATS, gli istituti di formazione e perfezionamento e gli organismi di autoregolamentazione saranno sostenuti per un totale di 30 milioni all'anno. Anche i progetti informatici messi a disposizione dell'intero settore potranno beneficiare di un sostegno.</p><p>Il Consiglio federale ha già deciso di recente di aumentare la quota del canone radiotelevisivo per Keystone-ATS da un massimo di 2 a 4 milioni all'anno. Il suo servizio rappresenta un'infrastruttura di base per i media nel loro complesso, ha spiegato Paul Rechsteiner (PS/SG).</p><p> </p><p>Notizia ATS</p><p><b>Dibattito al Consiglio nazionale, 10.09.2020</b></p><p><b>Aiuto ai media, non separare pacchetto in due </b></p><p><b>Il pacchetto finanziario di sostegno ai media non deve venir suddiviso in due parti. È quanto deciso oggi dal Consiglio nazionale con 109 voti contro 84, sconfessando così la commissione preparatoria che avrebbe voluto discutere degli aiuti ai media elettronici in un secondo tempo.</b></p><p>La proposta di non separare il dossier è stata sostenuta dallo schieramento rosso-verde, dal PVL e da una maggioranza del Gruppo del centro. Essi ritengono che la promozione della stampa va orientata al crescente utilizzo dei media digitali. Tutti i canali sono interessati dal cambiamento strutturale del settore, e tutti devono quindi essere sostenuti, ha affermato Isabelle Pasquier-Eichenberger (Verdi/GE). Per essere al passo con i tempi, nel 2020 una promozione mediatica non può non tener conto dei media digitali, ha aggiunto l'ex giornalista Matthias Aebischer (PS/BE).</p><p>UDC e PLR hanno invece chiesto di separare il sostegno della stampa scritta da quella online. I due partiti hanno messo in dubbio la costituzionalità della promozione dei media online. \"Non è accettabile approvare leggi per le quali non abbiamo alcuna competenza costituzionale\", ha detto Gregor Rutz (UDC/ZH).</p><p>Per Christian Wasserfallen (PLR/BE) la questione del sostegno alla stampa online va studiata più a fondo, esaminando anche modelli di supporto alternativi. Per non perdere tempo sulle parti indiscusse del disegno di legge, sarebbe opportuno scindere il dossier, ha aggiunto.</p><p>L'UDC avrebbe voluto rinunciare all'intero dossier. Rutz lo ha descritto come un \"miscuglio delle preoccupazioni più diverse\" e come un \"bel cesto regalo con qualcosa per tutti\". Gli altri gruppi parlamentari hanno invece ritenuto che sia necessario sostenere quello che il portavoce commissionale Philipp Kutter (PPD/ZH) ha definito \"il quarto potere\".</p><p> </p><p>Notizia ATS</p><p><b>Dibattito al Consiglio nazionale, 07.12.2020</b></p><p><b>Niente canone radio televisivo per società semplici </b></p><p><b>Le società semplici andrebbero esentate dal canone radio televisivo. È quanto deciso oggi dal Consiglio nazionale durante la discussione del dossier sull'aiuto ai media. Gli Stati dovranno pronunciarsi domani.</b></p><p>Il problema del canone per le società semplici, richiesto da un'iniziativa parlamentare, era stato incluso nella legge sul sostegno ai media allo scopo di evitare una doppia imposizione per i consorzi.</p><p>L'esenzione dal canone dovrebbe entrare in vigore separatamente con effetto retroattivo a inizio gennaio 2021, così come auspicato da una proposta di Christian Wasserfallen (PLR/BE), approvata senza opposizioni dal plenum. L'iniziativa parlamentare modifica la legge sulla radiotelevisione, contro la quale sarà possibile lanciare il referendum.</p><p> </p><p>Notizia ATS</p><p><b>Dibattito al Consiglio degli Stati, 08.12.2020</b></p><p><b>CSt: niente canone radiotelevisivo per società semplici </b></p><p><b>Le società semplici vanno esentate dal canone radiotelevisivo. Dopo il Nazionale ieri, oggi anche il Consiglio degli Stati ha deciso all'unanimità questa modifica della legge nell'ambito della discussione sul pacchetto di aiuti ai media. Il dossier è così pronto per le votazioni finali. </b></p><p>Il problema del canone per le società semplici, richiesto da un'iniziativa parlamentare, era stato incluso nella legge sul sostegno ai media allo scopo di evitare una doppia imposizione per i consorzi, ha spiegato Hans Wicki (PLR/NW) a nome della commissione. </p><p>Se non sarà lanciato il referendum, l'esenzione dal canone entrerà in vigore separatamente con effetto retroattivo a inizio gennaio 2021, ha aggiunto il \"senatore\" nidvaldese. Come detto, la proposta della commissione preparatoria è stata approvata con 40 voti a 0. </p><p> </p><p>Notizia ATS</p><p><b>Dibattito al Consiglio nazionale, 02.03.2021</b></p><p><b>150 milioni di franchi per l'aiuto ai media </b></p><p><b>I media online vanno sostenuti mediante 30 milioni di contributi federali e un importo di 120 milioni di franchi va destinato al finanziamento indiretto della stampa. Dopo un dibattito durato oltre cinque or, il Consiglio nazionale ha adottato la nuova legge in materia per 111 voti a 67 e 17 astensioni.</b></p><p>Oltre al pacchetto di aiuti in favore dei media, la Camera del popolo si è pure pronunciata per maggiori restrizioni nei confronti della SSR. Il dossier ritorna al Consiglio degli Stati per appianare alcune divergenze.</p><p>Durante le lunghe discussioni, tutti i gruppi parlamentari hanno sottolineato l'importanza dei media e le difficoltà in cui versano attualmente. Gli aiuti devono consentire di evitare un impoverimento dell'offerta durante gli anni di transizione che deve affrontare la stampa, ha indicato Frédéric Borloz (PLR/VD) a nome della commissione.</p><p>Il vero giornalismo si fa sempre più raro, ha deplorato Christian Wasserfallen (PLR/BE), criticando quella che definisce una \"corsa ai clic\". \"Se si vogliono combattere le 'fake news', abbiamo iniziato con il piede sbagliato\", ha aggiunto.</p><p>Secondo l'UDC, con il progetto si ha l'impressione di essere in un bazar. \"Chi vince è colui che ottiene più soldi dallo Stato\", ha sottolineato Gregor Rutz (UDC/ZH). \"I media dicono peste e corna sulle sovvenzioni accordate all'agricoltura, ora forse le cose cambieranno\", ha rincarato Philipp Matthias Bregy (Centro/VS).</p><p>Per la sinistra, i media devono invece essere sostenuti per mantenere la fiducia del pubblico, mentre quest'ultima si sta erodendo. Isabelle Pasquier-Eichenberger (Verdi/GE) ha deplorato la \"tendenza alla frammentazione\" dell'informazione regionale nella Svizzera romanda, dove un gruppo svizzero-tedesco controlla il 70% del mercato, riferendosi a TX Group.</p><p> </p><p>Sommaruga: non forzare la transizione</p><p>I media devono far fronte a cambiamenti strutturali, con in particolare un dimezzamento degli introiti pubblicitari, e gli aiuti devono permettere di attraversare questo periodo, ha rilevato dal canto suo la consigliera federale Simonetta Sommaruga. Non bisogna forzare la transizione, ha tuttavia aggiunto, ritenendo che spetta agli stessi media fissare la propria strategia.</p><p>Come detto, i deputati si sono espressi in favore di un contributo federale di 30 milioni all'anno per i media elettronici. Lo scorso autunno il plenum aveva rinviato il progetto in commissione proprio allo scopo di integrare tale tema nella nuova legge.</p><p>Non occuparsi di questi nuovi tipi di media sarebbe una grave negligenza, ha sottolineato Jon Pult (PS/GR). Sarebbe inoltre difficile spiegare ai lettori che quando sfogliano un giornale cartaceo questo è sostenuto, mentre ciò non avviene quando leggono un articolo online, ha aggiunto la ministra della comunicazione.</p><p> </p><p>Sostegno ai media elettronici</p><p>Per la maggioranza della Camera del popolo, i media online devono finanziarsi però il più possibile sul mercato e non dipendere sul lungo termine da sovvenzioni, ha spiegato l'altro relatore commissionale Philipp Kutter (Centro/ZH). Il plenum ha quindi deciso di fissare al 60% del giro d'affari la percentuale massima del contributo.</p><p>Una minoranza di sinistra ha invece proposto invano di fissare la quota massima all'80%, volendosi così adeguare al Consiglio federale e al Consiglio degli Stati. A suo avviso, mentre i grandi editori possono già beneficiare di aiuti indiretti, i piccoli gruppi mediatici potranno produrre contenuti online soltanto con una percentuale più elevata.</p><p>Con 112 voti a 79 e 4 astenuti, la Camera del popolo si è inoltre espressa a favore del mantenimento della cosiddetta clausola holding allo scopo di evitare una concentrazione ancora più forte dei media. In questo caso, la destra si è opposta invano, ritenendo che le grandi imprese mediatiche propongono diverse offerte online e contribuiscono già alla diversità, con svariate redazioni regionali.</p><p> </p><p>Aiuti indiretti alla stampa</p><p>Prima di pronunciarsi sui media elettronici, il Nazionale ha affrontato il tema degli aiuti indiretti alla stampa, ossia della distribuzione regolare e mattutina dei quotidiani e dei settimanali in abbonamento. Alla fine il plenum si è allineato alla versione del Consiglio degli Stati, concedendo un totale di 40 milioni, somma che coprirà la distribuzione mattutina e domenicale.</p><p>I deputati hanno inoltre sostenuto l'importo di 30 milioni di franchi avanzato dai \"senatori\" per gli aiuti indiretti destinati alla stampa associativa e delle fondazioni, approvando proposte in tal senso di Pasquier-Eichenberg e Fabio Regazzi (Centro/TI). La maggioranza commissionale avrebbe voluto attenersi a 20 milioni.</p><p>\"Volete sostenere qualcosa che finirà in un museo?\", ha chiesto provocatoriamente Katja Christ (PVL/BL), per la quale la strategia deve orientarsi verso il futuro. \"Sostenere la stampa cartacea non è molto innovativo, ma è un cerotto necessario\", le ha replicato Pult.</p><p> </p><p>Pubblicazioni online limitate alla SSR</p><p>I deputati hanno inoltre deciso, con 122 voti contro 69 e 4 astenuti, di completare il progetto con un articolo che limita la pubblicazione di testi sui siti online della Società svizzera di radiotelevisione. \"Indebolire la SSR non risolve il problema degli editori\", ha esortato invano Pult.</p><p>Vi sono già restrizioni su ciò che la SSR può pubblicare, hanno ricordato vari oratori. Esse si fondano su trattative passate e nuove limitazioni potrebbero avere conseguenze non opportune, ha sottolineato inutilmente anche la consigliera federale Sommaruga.</p><p>I deputati non hanno invece voluto vietare, oltre alla pubblicità, pure i partenariati di sponsoring con la SSR. Con essi si è potuto aumentare la quota del canone per i diffusori regionali dal 6 all'8%, è stato rilevato in aula.</p><p>Le istituzioni che forniscono offerte di formazione ai giornalisti devono inoltre beneficiare di un sostegno finanziario. Il Nazionale ha voluto ampliare questa possibilità sopprimendo la nozione di istituzioni \"indipendenti\" nella proposta del Consiglio federale.</p><p> </p><p>Sostegno alle agenzie</p><p>Il plenum ha anche deciso di fissare in maniera più precisa le prestazioni delle agenzie di stampa che hanno diritto a un sostegno finanziario. Si tratta di garantire un'offerta equivalente in tedesco, francese e italiano e di vietare la distribuzione di dividendi durante il periodo dell'attribuzione del sostegno finanziario.</p><p>I deputati non hanno invece voluto che la Confederazione sostenga finanziariamente l'attuazione di buoni media destinati ai giovani. Se l'idea è allettante, i dettagli di questa proposta dell'ultimo momento sono ancora troppo vaghi, hanno sottolineato vari oratori, in particolare per quanto riguarda la questione del finanziamento.</p><p>Il pacchetto di aiuti - che ha una durata limitata di 5 anni sia per la promozione indiretta della stampa che per l'intera legge sulla promozione dei media online - torna dunque ora agli Stati.</p><p> </p><p>Notizia ATS</p><p><b>Dibattito al Consiglio degli Stati, 01.06.2021</b></p><p><b>Più soldi dal canone per tivù e radio private</b></p><p><b>Tivù e radio private dovrebbero ricevere una parte più consistente del canone. È quanto ha deciso oggi il Consiglio degli Stati esaminando, a livello di divergenze, il pacchetto a favore dei media.</b></p><p>Seguendo la raccomandazione della sua commissione preparatoria, il plenum ha fissato ad almeno l'8% dei proventi generati dal canone radiotelevisivo le partecipazioni destinata alle emittenti televisive e radiofoniche private che ne hanno diritto. Il Consiglio nazionale si era espresso a favore di una forchetta oscillante tra il 6 e l'8%.</p><p>Altra divergenza con la Camera del popolo: i \"senatori\" hanno deciso di non limitare l'offerta online della SSR, seguendo il parere della Consigliera federale Simonetta Sommaruga, secondo cui simili \"paletti\" non vanno iscritti nella legge in esame, bensì nella concessione, testo che già include restrizioni per le attività online dell'emittente nazionale. Il Nazionale desidera circoscrivere tale offerta al fine di evitare un effetto di concorrenza con i privati.</p><p>Circa le istituzioni che possono ricevere un sostegno finanziario volto a consentire ai redattori che lavorano per mezzi di comunicazione elettronici di ricevere una formazione e una formazione continua in ambito giornalistico, i \"senatori\" hanno stabilito - a mo' di compromesso col Nazionale - che le prestazioni di sostegno debbano essere concesse agli operatori i cui diplomi e certificati sono riconosciuti dall'intero settore e corrispondono al livello terziario B (formazione professionale superiore, n.d.r.).</p><p>Il sostegno finanziario ai media online ha fatto parecchio discutere, con diversi rappresentanti \"borghesi\" come Ruedi Noser (ZH) o Benedickt Würth (Centro/SG) - che avrebbero preferito stralciare del tutto la possibilità di concedere simili aiuti. Al voto però una proposta in tal senso di Ruedi Noser è stata bocciata.</p><p>Una volta superato questo ostacolo, il plenum ha deciso di fissare al 70% - invece del 60% del Nazionale e dell'80% proposto dalla commissione - del fatturato generato dall'impresa mediatica i contributi per la promozione dei media online. In questo caso si è imposta una minoranza rappresentata in aula da Thierry Burkart (PLR/AG).</p><p>Per quanto riguarda la durata della promozione dei media on-line, la maggioranza si è detta favorevole a un periodo di dieci anni. Ciò vale anche per la riduzione concessa per il recapito mattutino di giornali e riviste. La maggioranza crede che soltanto una durata sufficientemente lunga consentirà di ottenere importanti risultati in merito all'utilità della promozione dei media.</p><p>In seguito il plenum ha anche approvato i crediti destinati alla sostegno e alla promozione dei media. Trenta milioni di franchi per i media online cui se ne aggiungono altri 120 milioni al finanziamento indiretto della stampa.</p><p> </p><p>Notizia ATS</p><p><b>Dibattito al Consiglio nazionale, 03.06.2021</b></p><p><b>Media, ribadite restrizioni SSR nel web</b></p><p><b>Esaminando a livello di divergenze il pacchetto di misure a sostegno dei media, il Consiglio nazionale ha ribadito oggi (115 voti a 81) di voler limitare l'offerta online della SSR. Quanto alla durata del sostegno ai media online, la camera ha insistito affinché tale periodo non oltrepassi i cinque anni.</b></p><p>Su quest'ultimo aspetto del progetto, il Consiglio degli Stati si è espresso per un periodo di 10 anni. La commissione del Nazionale proponeva come compromesso 7 anni, ma si è dovuta inchinare alla proposta di minoranza di Katja Christ (Verdi liberali/BS) - sostenuta dal campo borghese - per un lasso di tempo inferiore, ossia cinque anni, come in prima lettura. Il voto è stato serrato: 99 a 96.</p><p>La maggioranza di destra crede che un periodo di cinque anni sia più che sufficiente per farsi un'idea dell'efficacia dei provvedimenti a sostegno del settore, che tra l'altro evolve molto in fretta. È importante anche lasciare spazio al mercato, evitando eccessive distorsioni alla concorrenza.</p><p>Circa le restrizioni imposte alla SSR in materia di presenza sul web, anche su questo aspetto la Camera del popolo ha optato per la sua versione iniziale della legge, in contrasto con gli Stati che hanno stralciato questa parte del progetto. Inutile l'esortazione di Jon Pult (PS/GR) di lasciare perdere; tale restrizione è inutile a suo dire, poiché la concessione della SSR include già limiti alla presenza sul web dell'emittente pubblica, tra cui il divieto di pubblicità.</p><p>Un appello caduto nel vuoto: una maggioranza \"borghese\" ha ribadito di voler inserire nella legge dei paletti, affinché la SSR non faccia concorrenza ai privati, tanto più che dispone di un vantaggio considerevole essendo finanziata col canone. Per Christian Wasserfallen (PLR/BE), è vero che all'emittente pubblica sono già imposti dei limiti alla presenza online, ma purtroppo tali restrizioni non sempre vengono rispettate.</p><p>Il plenum ha poi confermato due altri punti del progetto, rintuzzando senza grossi problemi altrettante proposte di minoranza: la camera ha ribadito di non voler imporre restrizioni alle agenzie di stampa nazionali, come Keystone-ATS, circa la collaborazione con l'estero. Il timore della destra era che i mezzi concessi venissero spesi per progetti con partner attivi fuori dai confini nazionali. La maggioranza ha sostenuto che una simile limitazione avrebbe impedito eccessivamente la cooperazione con partner stranieri (come nel campo dell'informatica). La legge vieta in ogni caso il versamento di dividendi per tutta la durata degli aiuti e ciò dovrebbe bastare, ha rimarcato la maggioranza.</p><p>Il plenum ha anche respinto (138 voti a 54) una proposta di Martin Candinas (Centro/GR) che avrebbe voluto escludere dagli aiuti per i media online anche i nuovi arrivati, adeguandosi a quanto stabilito dal Consiglio degli Stati.</p><p>Nel corso delle discussioni, diversi deputati hanno evocato il periodo difficile, di profonda trasformazione, che sta attraversando il mondo dei media, con la pandemia che ha reso la situazione ancora più difficile.</p><p>Negli ultimi anni si è assistito a una diminuzione drammatica delle entrate pubblicitarie, assorbite perlopiù dai grandi attori del web, come Facebook e Google. Il pacchetto proposto dal governo deve accompagnare e aiutare il settore ad adeguarsi alla trasformazione digitale, garantendo un giornalismo di qualità, indispensabile per la libera formazione delle opinioni e, quindi, per una democrazia che funzioni.</p><p> </p><p>Notizia ATS</p><p><b>Dibattito al Consiglio degli Stati, 08.06.2021</b></p><p><b>SSR e offerta online, si va in conciliazione</b></p><p><b>Ci vorrà una conferenza di conciliazione per sciogliere gli ultimi nodi esistenti tra le Camere in merito al pacchetto di misure a sostegno dei media: il Consiglio degli Stati ha ribadito oggi di non voler limitare eccessivamente l'offerta online della SSR. Oltre a ciò, i \"senatori\" chiedono più soldi per i media privati: l'8% almeno del canone e non \"solo\" una somma oscillante tra il 6 e l'8%.</b></p><p>Stando al relatore della commissione, Stefan Engler (Centro/GR), limiti all'offerta online dell'emittente pubblica ci sono già e sono iscritti nella concessione. Tuttavia, ulteriori restrizioni, per di più iscritte nella legge, rischiano di azzoppare eccessivamente l'offerta web della SSR, specie in settori poco coperti dai privati, come la cultura, l'educazione o la religione.</p><p>Oltre a ciò, inoltre, simili restrizioni non tengono conto del cambiamento di abitudini dei fruitori dell'offerta, che sono anche quelli che pagano il canone, ha sottolineato il \"senatore\" grigione.</p><p>Un'opinione condivisa dalla consigliera federale Simonetta Sommaruga, secondo cui le restrizioni incluse nella concessione sono il risultato di trattative tra l'ente pubblico e i privati. Il fatto di voler iscrivere simili condizioni nella legge senza nemmeno aver sentito gli ambienti interessati non è corretto, a parere della ministra socialista.</p><p>L'altra divergenza maggiore, sulla quale dovrebbe essere più facile trovare un compromesso, riguarda la percentuale del canone da destinare ai media privati. Gli Stati hanno finora sempre difeso una quota di almeno l'8%, mentre per il Nazionale tale quota dovrebbe oscillare tra il 6 e l'8%. Secondo Sommaruga e lo stesso Engler, i due rami del Parlamento sono almeno d'accordo su un punto: i privati dovrebbero ricevere una parte maggiore della torta (il governo infatti prevedeva una quota tra il 4 e il 6% come adesso).</p><p>Ad ogni modo, ha messo in guardia la consigliera federale, per ottenere più mezzi i media dovranno ottemperare a determinate condizioni in merito all'offerta.</p><p>Un'altra differenza riguarda la validità della legge sull'aiuto ai media (in particolare ai giornali), che i \"senatori\" vorrebbero di sette anni - invece dei 10 del Consiglio federale - e non solo di cinque come il Nazionale.</p><p>Su altri aspetti, gli Stati si sono allineati al Nazionale, come nel caso della formazione dei futuri professionisti dei media e del sostegno concesso dalla Confederazione. Nel caso dei diplomi rilasciati, sarà sufficiente in futuro che vengano riconosciuti dal settore. Gli Stati avrebbero voluto che soddisfacessero anche i criteri di qualità previsti dal grado terziario B (formazione professionale superiore).</p><p> </p><p>Notizia ATS</p><p><b>Dibattito al Consiglio nazionale, 10.06.2021</b></p><p><b>CN: pacchetto media, si va in conciliazione</b></p><p><b>Ci vorrà una conferenza di conciliazione per sciogliere l'ultimo nodo che separa le camere in merito al pacchetto di sostegno ai media del valore di 150 milioni di franchi. Oggi il Nazionale ha deciso di non iscrivere nella legge limiti all'offerta online della SSR (già nella concessione), ma ha ribadito che la quota parte del canone ai privati deve oscillare tra il 6 e l'8%: gli Stati vogliono l'8% almeno.</b></p><p>Oltre a ciò, la validità del sostegno ai giornali con riduzioni sulla spedizione va limitata a 7 anni, come stabilito dalla camera dei Cantoni, invece di 5 anni come voleva il Nazionale e dei 10 anni del Consiglio federale.</p><p>La conferenza di conciliazione dovrà quindi trovare un compromesso sulla quota parte del canone da destinarsi a radio e tivù private. Secondo la Camera del popolo, la sua versione rappresenta già un incremento considerevole rispetto alla situazione attuale che prevede una somma oscillante tra il 4 e il 6%. L'8% è decisamente troppo anche alla luce dei 150 milioni destinati al settore per sostenere i giornali nella loro transizione digitale e i media online. Agli Stati ora di fare un passo verso il Nazionale.</p><p>In particolare, la Camera del popolo ha infine deciso (121 voti a 65) di non iscrivere nella legge i limiti all'offerta online della SSR (già nella concessione), facendo storcere il naso a una minoranza che ha denunciato il rischio che l'ente pubblico faccia concorrenza ai privati in questo settore. Christian Wasserfallen (PLR/BE) - e con lui altri oratori - hanno ventilato un \"no\" alla legge in votazione finale e il sostegno ad un eventuale referendum.</p><p> </p><p>Notizia ATS</p><p><b>Dibattito al Consiglio degli Stati, 15.06.2021</b></p><p><b>CSt: pacchetto media, quota parte canone 6-8%</b></p><p>Il pacchetto da 150 milioni di franchi a favore dei media è quasi pronto per le votazioni finali. Oggi il Consiglio degli Stati ha approvato per 31 voti a 6 (2 astenuti) la proposta della Conferenza di conciliazione: in futuro, la quota parte del canone ai privati dovrà oscillare tra il 6 e l'8% (oggi 4-6%): gli Stati volevano l'8% almeno.</p><p>Su un altro aspetto controverso del progetto il Nazionale aveva dovuto cedere agli Stati, decidendo di non iscrivere nella legge limiti all'offerta online della SSR (già nella concessione).</p><p>I due rami del Parlamento si sono già messi d'accordo per quanto riguarda il sostegno ai giornali con riduzioni sulla spedizione: 7 anni, come stabilito dalla camera dei Cantoni, invece di 5 anni come voleva il Nazionale e dei 10 anni del Consiglio federale.</p><p> </p><p>Notizia ATS</p><p><b>Dibattito al Consiglio nazionale, 16.06.2021</b></p><p><b>CN: pacchetto sostegno ai media pronto per voto finale</b></p><p><b>Il pacchetto da 150 milioni di franchi a favore dei media è pronto per le votazioni finali. Oggi il Consiglio nazionale, dopo gli Stati ieri, ha approvato per 130 voti a 46 la proposta della Conferenza di conciliazione: in futuro, la quota parte del canone ai privati dovrà oscillare tra il 6 e l'8% (oggi 4-6%).</b></p><p>La decisione odierna era scontata: la Camera del popolo ha sempre difeso questa versione, mentre gli Stati volevano l'8% almeno. Su un altro aspetto controverso del progetto il Nazionale ha dovuto cedere agli Stati, decidendo di non iscrivere nella legge limiti all'offerta online della SSR (già nella concessione).</p><p>I due rami del Parlamento si sono già messi d'accordo per quanto riguarda il sostegno ai giornali con riduzioni sulla spedizione: 7 anni, come stabilito dalla Camera dei cantoni, invece di 5 anni come voleva il Nazionale e dei 10 anni del Consiglio federale. Per i media online tale periodo è stato fissato a 4 anni.</p><p>La questione dell'offerta online della SSR ha a lungo occupato i due rami del parlamento. Al Nazionale diversi oratori - UDC e PLR - scontenti per il fatto che non siano stati iscritte nella legge le restrizioni già presenti nella concessione, hanno minacciato il referendum. Essi temono una distorsione della concorrenza da parte della SSR a scapito dei privati.</p><p><b> </b></p><p>Favorire transizione al digitale</p><p>Nel corso dei dibattiti, il sostegno ai media è stato giudicato necessario a causa dell'importanza che essi occupano in democrazia, specie in un Paese come la Svizzera che conosce un ampio uso degli strumenti di partecipazione diretta alla politica.</p><p>Oltre a dover far fronte all'avanzata dei media online e delle mutate abitudini di consumo di notizie da parte della popolazione, il settore è confrontato con le ripercussioni negative della pandemia che hanno avuto un impatto tremendo sulle entrate pubblicitarie, già in calo da anni a causa dell'attrattiva esercitata dai grandi player, come Facebook o Google.</p><p>Vista anche la facilità con la quale si diffondono le \"bufale\" nell'etere o sul web, un stampa di qualità contribuisce a preservare la fiducia del pubblico evitando nel contempo un impoverimento dell'offerta, sempre più concentrata in poche mani.</p><p><b> </b></p><p>120 milioni alla stampa, 30 all'online</p><p>Ciò spiega l'incremento dei mezzi finanziari messi a disposizione del settore. Per i media online, il parlamento ha previsto 30 milioni di franchi di contributi federali, mentre altri 120 milioni sono destinati al finanziamento indiretto della stampa mediante tariffe di favore per la spedizione.</p><p>Per quanto attiene ai media elettronici, il Parlamento ha deciso di fissare al 60% del giro d'affari la percentuale massima del contributo. Una minoranza di sinistra avrebbe voluto l'80%. La Confederazione potrà sostenere finanziariamente istituti che propongono in modo continuativo offerte di formazione e formazione continua a orientamento pratico per chi opera nelle redazioni dei media elettronici. I diplomi rilasciati da questi istituti devono essere riconosciuti dal settore.</p><p>Per quanto riguarda gli aiuti indiretti alla stampa sono previsti 80 milioni, di cui 30 milioni destinati alla stampa associativa e delle fondazioni e 50 milioni a giornali e periodici in abbonamento. A tale somma si aggiungono 40 milioni per la distribuzione mattutina di domenica di settimanali e quotidiani (totale globale: 120 milioni)</p><p><b> </b></p><p>Sostegno alle agenzie</p><p>Il plenum ha anche deciso di fissare in maniera più precisa le prestazioni delle agenzie di stampa di respiro nazionale che hanno diritto a un sostegno finanziario. Si tratta di garantire un'offerta equivalente in tedesco, francese e italiano e di vietare la distribuzione di dividendi durante il periodo dell'attribuzione del sostegno finanziario.</p><p>I deputati non hanno invece voluto che la Confederazione sostenga finanziariamente l'attuazione di buoni media destinati ai giovani. Se l'idea è allettante, i dettagli di questa proposta dell'ultimo momento sono ancora troppo vaghi, hanno sottolineato vari oratori, in particolare per quanto riguarda la questione del finanziamento.</p>",
  "title": "Paccheto di misure a favore dei media"
}