{
  "id": 20190050,
  "updated": "2022-01-12T07:20:36Z",
  "description": "Messaggio del 28 agosto 2019 concernente la stabilizzazione dell’AVS (AVS 21)",
  "formattedId": "19.050",
  "initialSituation": "<p><b>Comunicato stampa del Consiglio federale del 28.08.2019</b></p><p><b>Il Consiglio federale adotta il messaggio sulla riforma AVS 21 </b></p><p><b>La riforma AVS 21 permetterà di mantenere il livello delle rendite e di garantire il finanziamento dell'AVS fino al 2030, flessibilizzerà ulteriormente il passaggio al pensionamento e introdurrà incentivi per il proseguimento dell'attività lucrativa. Basandosi sulle decisioni che aveva preso il 3 luglio scorso, il Consiglio federale ha adottato il pertinente messaggio in occasione della sua seduta del 28 agosto 2019. </b></p><p>Dal 2014 le entrate e le uscite dell'AVS non sono più equilibrate. Da oggi al 2030 l'assicurazione avrà bisogno di circa 26 miliardi di franchi per garantire il livello delle sue prestazioni e il suo equilibrio finanziario. Una riforma volta a stabilizzare l'AVS è pertanto urgente e necessaria.</p><p> </p><p>Armonizzazione dell'età di riferimento e misure compensative per le donne</p><p>L'età di riferimento delle donne passerà progressivamente da 64 a 65 anni, sia nell'AVS che nella previdenza professionale. L'aumento avverrà in quattro tappe di tre mesi all'anno a partire dall'anno successivo all'entrata in vigore della riforma. Per attenuarne gli effetti, le donne che all'entrata in vigore della riforma saranno vicine al pensionamento, vale a dire quelle nate tra il 1959 e il 1967, beneficeranno di due misure compensative. La prima prevede che in caso di riscossione anticipata, la rendita sarà ridotta in misura inferiore al consueto o non lo sarà affatto: le donne con un reddito annuo fino a 56 880 franchi potranno andare in pensione a 64 anni senza subire alcuna riduzione. In virtù della seconda, le donne con un reddito medio-basso che continueranno a lavorare almeno fino all'età di riferimento riceveranno una rendita di vecchiaia più elevata. Complessivamente, le misure compensative costeranno circa 700 milioni di franchi nel 2031.</p><p> </p><p>Flessibilizzazione della riscossione della rendita</p><p>Le donne e gli uomini potranno scegliere più liberamente il momento in cui iniziare a riscuotere la loro rendita di vecchiaia. Potranno infatti anticipare o rinviare la totalità o una parte della rendita tra i 62 e i 70 anni, anche nella previdenza professionale. Chi lavorerà oltre l'età di riferimento potrà migliorare l'importo della sua rendita grazie ai contributi versati in quel periodo. L'obiettivo è di incentivare gli assicurati a lavorare fino all'età di riferimento e anche oltre. La riscossione dell'intera prestazione di vecchiaia della previdenza professionale potrà essere rinviata fino ai 70 anni, anche in caso di riduzione dell'orario di lavoro.</p><p>Le aliquote di riduzione della rendita AVS in caso di riscossione anticipata e quelle di aumento in caso di rinvio verranno aggiornate per tenere conto dell'aumento della speranza di vita e saranno riesaminate ogni dieci anni dal Consiglio federale. </p><p> </p><p>Finanziamento supplementare mediante un aumento proporzionale dell'IVA</p><p>In seguito all'accettazione da parte del Popolo, nel maggio scorso, della legge federale concernente la riforma fiscale e il finanziamento dell'AVS, il fabbisogno finanziario dell'AVS fino al 2030 è ormai di 26 miliardi di franchi. Oltre alle misure descritte sopra, il Consiglio federale prevede di aumentare l'IVA di 0,7 punti percentuali per raggiungere un grado di copertura sufficiente del Fondo di compensazione AVS. L'aumento dell'IVA sarà effettuato in una sola volta, al momento dell'entrata in vigore della riforma, prevista per il 2022.</p><p>La riforma AVS 21 permetterà di garantire il finanziamento di questa assicurazione fondamentale per la popolazione svizzera fino al 2030 e di mantenere il livello delle rendite. Il messaggio concernente la riforma è stato trasmesso al Parlamento.</p>",
  "objectives": [
    {
      "number": 0,
      "resolutions": [

      ],
      "text": "Messaggio del 28 agosto 2019 concernente la stabilizzazione dell’AVS (AVS 21)"
    },
    {
      "number": 1,
      "resolutions": [
        {
          "council": 2,
          "date": "2021-03-15T00:00:00Z",
          "text": "Decisione in deroga al disegno (progetto)"
        },
        {
          "council": 1,
          "date": "2021-06-09T00:00:00Z",
          "text": "Deroga"
        },
        {
          "council": 2,
          "date": "2021-09-14T00:00:00Z",
          "text": "Deroga"
        },
        {
          "council": 1,
          "date": "2021-12-07T00:00:00Z",
          "text": "Deroga"
        },
        {
          "council": 2,
          "date": "2021-12-09T00:00:00Z",
          "text": "Deroga"
        },
        {
          "council": 1,
          "date": "2021-12-13T00:00:00Z",
          "text": "Deroga"
        },
        {
          "council": 2,
          "date": "2021-12-15T00:00:00Z",
          "text": "Decisione secondo proposta della conferenza di conciliazione"
        },
        {
          "council": 1,
          "date": "2021-12-15T00:00:00Z",
          "text": "Decisione secondo proposta della conferenza di conciliazione"
        },
        {
          "council": 2,
          "date": "2021-12-17T00:00:00Z",
          "text": "Adozione nella votazione finale"
        },
        {
          "council": 1,
          "date": "2021-12-17T00:00:00Z",
          "text": "Adozione nella votazione finale"
        }
      ],
      "text": "Legge federale sull'assicurazione per la vecchiaia e per i superstiti (LAVS)"
    },
    {
      "number": 2,
      "resolutions": [
        {
          "council": 2,
          "date": "2021-03-15T00:00:00Z",
          "text": "Decisione in deroga al disegno (progetto)"
        },
        {
          "council": 1,
          "date": "2021-06-09T00:00:00Z",
          "text": "Deroga"
        },
        {
          "council": 2,
          "date": "2021-09-14T00:00:00Z",
          "text": "Adesione"
        },
        {
          "council": 2,
          "date": "2021-12-17T00:00:00Z",
          "text": "Adozione nella votazione finale"
        },
        {
          "council": 1,
          "date": "2021-12-17T00:00:00Z",
          "text": "Adozione nella votazione finale"
        }
      ],
      "text": "Decreto federale sul finanziamento supplementare dell'AVS mediante l'aumento dell'imposta sul valore aggiunto"
    },
    {
      "number": 3,
      "resolutions": [
        {
          "council": 1,
          "date": "2021-06-09T00:00:00Z",
          "text": "Decisione in deroga al disegno (progetto)"
        },
        {
          "council": 2,
          "date": "2021-09-14T00:00:00Z",
          "text": "Non entrata in materia"
        },
        {
          "council": 1,
          "date": "2021-12-07T00:00:00Z",
          "text": "Entrata in materia"
        },
        {
          "council": 2,
          "date": "2021-12-09T00:00:00Z",
          "text": "Non entrata in materia"
        }
      ],
      "text": "Decreto federale sul versamento del prodotto dei tassi di interesse negativi della Banca nazionale al Fondo di compensazione dell’assicurazione per la vecchiaia e per i superstiti"
    }
  ],
  "proceedings": "<p>Notizia ATS</p><p><b>Dibattito al Consiglio degli Stati, 15.03.2021</b></p><p><b>Approvata riforma AVS 21, donne in pensione a 65 anni </b></p><p><b>La riforma AVS 21 ha superato il primo scoglio parlamentare: oggi il Consiglio degli Stati ha approvato la revisione del Primo pilastro con 31 voti a 13. L'opposizione è venuta dallo schieramento rosso-verde che non accetta l'aumento dell'età pensionabile per le donne. Previsto anche un aumento dell'IVA, adottato con 40 voti senza opposizioni.</b></p><p>I cambiamenti a livello demografico, come l'invecchiamento della popolazione e il calo della natalità, stanno mettendo a dura prova i conti dell'AVS, ha affermato Erich Ettlin (Centro/OW) a nome della commissione. Dal 2014, ha precisato, le entrate non riescono a coprire le uscite.</p><p>Grazie alla Riforma fiscale e il finanziamento dell'AVS (RFFA), approvata in votazione nel 2019, il fondo AVS beneficia di 2 miliardi di franchi supplementari all'anno. Ma ciò non è sufficiente: per garantire il finanziamento del Primo pilastro fino al 2030 è necessario trovare 26 miliardi di franchi, ha affermato Ettlin. L'obvaldese ha ricordato come l'ultima riforma del Primo pilastro andata a buon fine risalga ormai al 1997.</p><p> </p><p>Donne in pensione a 65 anni</p><p>Il principio di trovare finanziamenti aggiuntivi per consolidare l'AVS, in particolare il previsto aumento dell'IVA, non è stato contestato. Grosse divergenze sono però emerge sull'opportunità di aumentare a 65 anni l'età pensionabile per le donne (misura che permetterà di sgravare l'AVS di 1,4 miliardi di franchi nel 2030).</p><p>La sinistra si è scagliata contro questa eventualità: le donne continuano a essere discriminate a livello salariale e le rendite continuano ad essere inferiori a quelle degli uomini, ha sottolineato Marina Carobbio (PS/TI). Insomma, la riforma prevede risparmi insostenibili sulle spalle delle donne. \"Pensate veramente - ha detto la ticinese rivolgendosi ai colleghi borghesi - che una riforma così squilibrata potrà essere accettata dalla popolazione?\".</p><p>L'età pensionabile a 64 anni per le donne non è scolpita nel marmo, ha affermato da parte sua Paul Rechsteiner (PS/SG). Per il sangallese se ne potrebbe discutere solo se ci fosse una compensazione adeguata, ciò che non è il caso attualmente.</p><p>\"Le donne non sono discriminate nell'AVS\", ha replicato Damian Müller (PLR/LU). In media, ha precisato, ricevono una rendita quattro anni più a lungo degli uomini. Con questa riforma, \"nessuno avrà una pensione più bassa\", ha aggiunto Pirmin Bischof (Centro/SO). Una donna che lavora fino a 65 anni, ha aggiunto, riceverà una rendita AVS di 102 franchi superiore.</p><p>Non si possono semplicemente accumulare debiti che peseranno sulle generazioni future, ha poi detto Hannes Germann (UDC/SH). L'età pensionabile a 65 anni è in realtà troppo bassa, ma è comunque \"un passo pragmatico\", ha aggiunto lo sciaffusano.</p><p>\"La differenza salariale tra uomini e donne che ancora sussiste mi dà fastidio\", ha affermato da parte sua Brigitte Häberli-Koller (Centro/TG). Cionondimeno, \"noi donne dobbiamo essere pronte a migliorare la nostra indipendenza finanziaria e quindi anche a provvedere meglio alla nostra previdenza\". Il progetto oggi in discussione va in questa direzione, ha sostenuto la centrista.</p><p>Quando l'AVS è stata introdotta nel 1948, l'età pensionabile per entrambi i sessi era di 65 anni, solo più tardi fu abbassata per le donne a 63 anni e poi di nuovo a 62, ha ricordato Ettlin. Nel 1997 è stata innalzata a 64 e ora si chiede di riportarla a 65, ha spiegato il relatore commissionale. Con 30 voti contro 12 e 2 astenuti, i \"senatori\" hanno approvato tale aumento.</p><p> </p><p>Addolcire la pillola</p><p>Durante l'esame della legge, hanno fatto discutere anche le misure compensatorie previste per addolcire la pillola dell'aumento dell'età pensionabile. La commissione, ha affermato il portavoce Ettlin, ha proposto che a beneficiare delle misure transitorie siano solo le donne che andranno in pensione nei sei anni successivi all'adozione della riforma, invece dei nove auspicati dall'esecutivo.</p><p>In questo modo i costi delle misure di compensazione scenderanno da 700 a 440 milioni di franchi nel 2030. Durante il dibattito particolareggiato, il plenum si è espresso su otto diverse varianti che prevedevano spese comprese tra 420 milioni e 2,6 miliardi.</p><p>Nel suo intervento, il consigliere federale Alain Berset ha sottolineato l'importanza di prevedere una contromisura: \"se abbiamo imparato qualcosa negli ultimi 30 anni, è che un aumento dell'età pensionabile non è possibile senza una sostanziale compensazione\". Nell'ultima riforma che ha avuto successo, l'80% dei risparmi derivanti dall'innalzamento dell'età pensionistica delle donne - da 62 a 64 anni - sono stati utilizzati a tale scopo, ha ricordato il ministro dell'interno precisando come il progetto attuale del consiglio federale prevede di reinvestire il 30% dei risparmi. Insomma, per il ministro della socialità scendere al di sotto di questa soglia appare poco ragionevole.</p><p>Innalzare l'età pensionabile a 65 anni significa un anno di lavoro in più e un anno di rendita in meno, ha proseguito Berset. Si tratta di trovare una formula che superi lo scoglio del referendum, e questa soluzione non può essere di certo meno generosa di quella proposta dal Consiglio federale, ha sostenuto Hans Stöckli (PS/BE).</p><p>Alla fine il consiglio ha approvato una proposta di Peter Hegglin (Centro/ZG) che prevede misure per le donne che andranno in pensione nei nove anni successivi all'adozione della riforma e che concede un supplemento della rendita fino a 150 franchi mensili. Il suo modello costa 420 milioni. \"In questo modo, diamo alle persone interessate un contributo adeguato\", ha detto lo zughese.</p><p> </p><p>Rendite flessibili</p><p>La riforma prevede anche una flessibilizzazione dell'età pensionabile: il governo vuole rendere possibile per tutti anticipare o rinviare la totalità o una parte della rendita tra i 62 e i 70 anni, anche nella previdenza professionale. Le persone che rimarranno attive anche oltre i 65 anni riceveranno una rendita superiore visto che versano contributi più a lungo.</p><p>Oggi il plenum ha però deciso - 23 voti a 19 - che l'AVS potrà essere riscossa al più presto a partire dai 63 anni. A coloro che hanno guadagnato meno di 56'880 franchi all'anno la rendita riscossa anticipatamente sarà ridotta del 40% in meno.</p><p>È uno dei punti che nella riforma Previdenza per la vecchiaia 2020, poi bocciata alle urne, che non era stato contestato, ha spiegato il consigliere federale Berset invitando i \"senatori\" a non moltiplicare gli elementi che suscitano opposizioni e a restare quindi al limite di 62 anni. Non bisogna prendere rischi che potrebbero far naufragare l'intero progetto, tanto più che non porterebbero ad alcun vantaggio finanziario.</p><p> </p><p>Supplemento per coniugi</p><p>Ha diviso gli animi anche la proposta della commissione di innalzare il tetto per le rendite dei coniugi dal 150 al 155% della rendita massima. È una questione di giustizia: oggi le coppie sposate sono penalizzate rispetto ai concubini, ha sostenuto Peter Hegglin.</p><p>L'obiettivo di AVS 21 è consolidare il Primo pilastro, non aggiungere nuove prestazioni, ha replicato Josef Dittli (PLR/UR). Il suo costo - 650 milioni di franchi - è insostenibile, ha aggiunto Werner Salzmann (UDC/BE) convincendo il plenum che ha bocciato l'emendamento con 18 voti contro 13 e 13 astenuti.</p><p> </p><p>IVA: +0,7 punti</p><p>Altro elemento \"faro\" della riforma è l'aumento dell'IVA. L'introito supplementare verrà interamente attribuito al Fondo di compensazione AVS permettendogli così di raggiungere un grado di copertura sufficiente.</p><p>Negli auspici del governo, l'aumento, di 0,7 punti percentuali, doveva avvenire in una sola tappa al momento dell'entrata in vigore della riforma. La commissione proponeva un incremento scaglionato: 0,3 punti percentuali subito, gli altri 0,4 punti solo nel caso in cui il Fondo di compensazione dell'AVS dovesse scendere al di sotto del 90% delle uscite annuali.</p><p>La maggioranza degli Stati ha però preferito rinunciare a questo 0,4 supplementare, limitandosi al +0,3 punti. Lo Stato non deve fare \"provviste di tasse\", ha sostenuto Damian Müller. Vane le proteste del consigliere federale Alain Berset secondo cui tale incremento è insufficiente per garantire il finanziamento dell'AVS.</p><p> </p><p>Notizia ATS</p><p><b>Dibattito al Consiglio nazionale, 09.06.2021</b></p><p><b>AVS 21; donne in pensione a 65 anni, fondi da IVA e BNS</b></p><p><b>Nuovo passo avanti in vista dell'adozione della riforma AVS 21: dopo gli Stati in marzo, oggi anche il Consiglio nazionale ha approvato in prima lettura la revisione del Primo pilastro con 126 voti contro 67. Senza sorprese, l'opposizione è venuta dallo schieramento rosso-verde che non accetta l'aumento dell'età pensionabile per le donne. Previsto anche un aumento dell'IVA e un finanziamento da parte della Banca nazionale (BNS).</b></p><p>La necessità di riformare l'AVS non era contestata, tanto che l'entrata in materia non è stata combattuta. La sinistra ha però presentato diverse proposte di rinvio per chiedere, in particolare, rendite più consistenti e rinunciare all'aumento dell'età pensionabile per le donne.</p><p>\"Non c'è tempo da perdere\", ha però affermato il relatore commissionale Philippe Nantermod (PLR/VS). La popolazione sta invecchiando e l'AVS registra deficit sempre maggiori. Senza misure supplementari, le spese supereranno presto le entrate. Insomma, per garantire il finanziamento del Primo pilastro fino al 2030 occorre trovare 26 miliardi di franchi. \"Aspettare significa far pagare alla generazione successiva le spese legate all'AVS della generazione attuale\", ha detto il vallesano.</p><p>\"Questa riforma, così com'è, si fa sulle spalle delle donne che sono già oggi penalizzate in seno all'AVS\", ha replicato Pierre-Yves Maillard (PS/VD). Rinviando il progetto si potrebbero trovare modi per finanziare in modo sostenibile l'AVS, senza ridurre le prestazioni, ha aggiunto Léonore Porchet (Verdi/VD).</p><p><b> </b></p><p>Donne in pensione a 65 anni</p><p>Respinte tutte le proposte di rinvio, la Camera del popolo ha potuto iniziare le discussioni particolareggiate. Piatto forte è stato l'innalzamento dell'età pensionabile per le donne e le misure compensatorie per addolcire la pillola.</p><p>Aumentare a 65 anni l'età pensionabile per le donne permetterà di sgravare l'AVS di 1,4 miliardi di franchi nel 2030: 1,215 miliardi di minori spese e 195 milioni di nuove entrate, ha detto Thomas de Courten (UDC/BL) a nome della commissione. Anche con un'età pensionabile di riferimento a 65 anni, le donne, per via della loro speranza di vita più elevata, riceveranno una rendita due anni più a lungo degli uomini, ha aggiunto Isabelle Moret (PLR/VD), che ha però condizionato il suo sì a misure compensatorie sufficienti.</p><p>Ruth Humbel (Centro/AG) ha sottolineato che già oggi esiste comunque una solidarietà tra i sessi in seno all'AVS: \"gli uomini versano di più e le donne ricevono di più\". Differenze esistono a livello di categorie professionali ed è per questo che occorrono miglioramenti significativi per i settori a basso reddito, ma nell'ambito del Secondo pilastro (ossia la previdenza professionale, n.d.r), ha affermato l'argoviese.</p><p>Per l'UDC il progetto non corrisponde né a un risparmio sui costi né a uno smantellamento. \"Si tratta di salvare e risanare l'AVS\", ha sottolineato Albert Rösti (UDC/BE). Anche le generazioni future devono potere beneficiare di questa assicurazione sociale, ha precisato. Insomma, \"non c'è più motivo per distinguere l'età pensionabile di uomini e donne, soprattutto in un momento in cui l'AVS ha bisogno di riforme strutturali per continuare a esistere e per fornire le prestazioni che conosciamo\", ha sostenuto Philippe Nantermod.</p><p>\"Alla luce delle disparità salariali ancora esistenti, è incomprensibile far lavorare fino a 65 anni le donne\", ha replicato Yvonne Feri (PS/AG). Se per ottenere l'AVS le lavoratrici devono sgobbare un anno in più, ciò equivale a una diminuzione delle rendite, ha aggiunto l'argoviese.</p><p>\"Se i salari delle donne e degli uomini fossero uguali, l'AVS riceverebbe 825 milioni di franchi in più ogni anno e l'aumento dell'età di pensionamento delle donne, compresa la compensazione, non sarebbe necessaria\", ha ribattuto Barbara Gysi (PS/SG). Le rendite delle lavoratrici sono inferiori del 40% a quelle degli uomini se si tiene conto del Primo e del Secondo pilatro. \"Perché allora avviare una riforma che punisce ancora di più le donne, già oggi penalizzate?\", si è chiesto Pierre-Yves Maillard.</p><p>Nel decidere l'aumento dell'età pensionabile non si è tenuto conto di alcuni elementi, come l'impatto sulla disoccupazione e il lavoro di babysitting effettuato dalle nonne 64enni, che causerebbe spese supplementari per 800 milioni di franchi per le famiglie, ha aggiunto il Maillard.</p><p><b> </b></p><p>Addolcire la pillola</p><p>Durante l'esame della legge, hanno fatto discutere anche le misure compensatorie transitorie previste per addolcire la pillola dell'aumento dell'età pensionabile. Sono stati discussi diversi modelli. La soluzione proposta dal Consiglio federale costerebbe circa 700 milioni di franchi, quella degli Stati 430. Il Nazionale si è da parte sua avvicinato a quella del governo proponendo un modello da 670 milioni.</p><p>L'aumento dell'età di pensionamento avverrà in quattro tappe. Tuttavia, rispetto al Consiglio federale e al Consiglio degli Stati che considerano le prime nove classi d'età, il Nazionale ha previsto misure di compensazione più generose solo per le prime sei classi di età delle donne interessate dall'aumento.</p><p>Per le donne che lavoreranno fino a 65 anni, per le prime sei annate - ossia le donne nate tra il 1959 e il 1964 se la riforma entrerà in vigore nel 2022 - la rendita sarà aumentata di 150 franchi al mese fino a un reddito medio determinante di 57'360 franchi, di 100 franchi per un reddito di 71'700 franchi e di 50 franchi per un reddito più alto, ha spiegato Nantermod. Per quelle che sceglieranno la pensione anticipata, la riduzione della rendita sarà inferiore rispetto a quanto proposto dal Consiglio federale.</p><p><b> </b></p><p>Rendite flessibili</p><p>La riforma prevede anche una flessibilizzazione dell'età pensionabile: l'esecutivo vuole rendere possibile per tutti anticipare o rinviare la totalità o una parte della rendita tra i 62 e i 70 anni, anche nella previdenza professionale. Le persone che rimarranno attive oltre i 65 anni riceveranno una rendita superiore visto che versano contributi più a lungo.</p><p>Oggi, seguendo gli Stati, il plenum ha però deciso - 123 voti a 67 - che l'AVS potrà essere riscossa al più presto a partire dai 63 anni. A coloro che hanno guadagnato meno di 56'880 franchi all'anno la rendita riscossa anticipatamente sarà ridotta del 40% in meno.</p><p><b> </b></p><p>Finanziamento: IVA e BNS</p><p>Altro elemento \"faro\" della riforma è l'aumento dell'IVA. L'introito supplementare verrà interamente attribuito al Fondo di compensazione AVS permettendogli così di raggiungere un grado di copertura sufficiente. Il vantaggio di ricorrere all'Imposta sul valore aggiunto è che tutti sono chiamati a dare il loro contributo, anche chi è già in pensione, ha detto François Pointet (PVL/VD).</p><p>Negli auspici del governo, l'aumento di 0,7 punti percentuali doveva avvenire in una sola tappa al momento dell'entrata in vigore della riforma. Tale incremento è stato giudicato troppo elevato poiché genererebbe delle eccedenze non gradite. La Camera del popolo ha dunque approvato un innalzamento più moderato, di 0,4 punti percentuali. Tale incremento è leggermente superiore a quello proposto dagli Stati (+0,3 punti).</p><p>Per rafforzare ulteriormente il finanziamento dell'AVS, una insolita alleanza UDC-sinistra ha in seguito deciso, con 108 voti contro 80, di versare al Primo pilastro tutti i proventi dei tassi di interesse negativi dei conti giro della BNS, pari a circa 1,5-2 miliardi all'anno. La misura sarebbe retroattiva al 2015, ciò che porterebbe alle casse del Primo pilastro altri 12 miliardi circa.</p><p>Gli interessi negativi sono stati introdotti a causa del franco forte, praticamente si tratta di una sovvenzione all'esportazione. Reinvestire i proventi a favore della popolazione non ha dunque niente di scioccante, ha sostenuto Alfred Heer (UDC/ZH), autore tra l'altro di una mozione sul tema respinta oggi definitivamente dal Consiglio degli Stati (mentre il Nazionale l'aveva accolta).</p><p>\"Il fatto che gli utili della BNS vengano distribuiti non è di certo un problema: lo fa già con i Cantoni e la Confederazione\", gli ha fatto eco Maillard. \"Questi soldi appartengono alla popolazione\", ha aggiunto Mattea Meyer (PS/ZH).</p><p>Christian Lohr (Centro/TG), riferendosi alla proposta di ricorrere ai fondi della BNS, ha invece parlato di \"fumo negli occhi\". Da un punto di vista della politica finanziaria sarebbe sbagliato. \"Bisogna proporre delle riforme strutturali, non scegliere la soluzione più facile\".</p><p>\"Giu le mani dei soldi della BNS\", ha poi dichiarato Regine Sauter (PLR/ZH). La missione della Banca nazionale è garantire stabilità dei prezzi e del franco, non finanziare le assicurazioni sociali. Con la proposta in discussione l'indipendenza della BNS non sarebbe più garantita, ha sottolineato la zurighese, sostenendo poi come gli utili della Banca nazionale non siano assicurati in futuro. Il problema del finanziamento dell'AVS sarebbe quindi solo rinviato, ha aggiunto, invano, la liberale-radicale.</p><p><b> </b></p><p>Notizia ATS</p><p><b>Dibattito al Consiglio degli Stati, 14.09.2021</b></p><p><b>AVS21, donne in pensione a 65 anni, adottate compensazioni</b></p><p><b>Il Parlamento è tornato oggi ad occuparsi della riforma dell'AVS. Dopo che nelle scorse sedute le due Camere hanno deciso l'aumento a 65 anni dell'età pensionabile delle donne, le discussioni oggi si sono incentrate soprattutto sulle misure di compensazione destinate alle generazione transitoria, ossia un supplemento di rendita che va da 100 franchi a 240 franchi al mese. Adottato anche un aumento dell'IVA.</b></p><p>Nell'affrontare a livello di divergenze il progetto AVS21, gli Stati hanno previsto per le prime nove classi d'età un supplemento di rendita. Per le prime tre, sarà progressivamente aumentato come l'età di pensionamento. Le successive quattro classi d'età riceveranno il supplemento pieno. Per le ultime due classi sarà di nuovo ridotto allo scopo di evitare un forte effetto di soglia alla fine della generazione di transizione.</p><p>Il supplemento sarà modulato a seconda del reddito e aumentato per i redditi medio-bassi. Quello pieno ammonta a 240 franchi al mese per le donne con un reddito fino a 57'360 franchi, a 170 franchi fino a un reddito di 71'700 franchi e a 100 franchi con un reddito superiore a 71'700 franchi. Con questa decisione, gli Stati si avvicinano all'idea del Consiglio nazionale di favorire soprattutto le donne con un basso reddito.</p><p>Per le donne che devono adeguare la pianificazione della loro vita a causa della revisione dell'AVS, il supplemento è giustificato e il modello di calcolo trasparente, ha detto Peter Hegglin (Centro/ZG). Per le pensioni basse, il supplemento proposto fa la differenza, ha aggiunto Pirmin Bischof (Centro/SO).</p><p>Per la sinistra tale proposta è tuttavia ancora insufficiente: \"soprattutto se valutata nel contesto generale della riforma e della situazione pensionistica delle donne\", ha sottolineato Marina Carobbio Guscetti (PS/TI). \"Le difficoltà del mondo del lavoro, le rendite pensionistiche insufficienti, toccano molte più donne di quelle che dovrebbero ricevere questa compensazione\", ha aggiunto.</p><p>Con il modello adottato oggi, la Camera dei cantoni perviene a un volume di compensazione del 32%, allineandosi quasi a quello del Consiglio federale e avvicinandosi a quello del Consiglio nazionale, ovvero il 40%. Ma non è tanto l'ammontare della compensazione che fa la differenza, ma piuttosto il modo in cui questi importi vengono investiti, ha detto il consigliere federale Alain Berset, con un occhio rivolto alla futura votazione popolare.</p><p>Altro elemento \"faro\" della riforma è l'aumento dell'IVA. L'introito supplementare verrà interamente attribuito al Fondo di compensazione AVS permettendogli così di raggiungere un grado di copertura sufficiente.</p><p>Negli auspici del governo, l'aumento di 0,7 punti percentuali doveva avvenire in una sola tappa al momento dell'entrata in vigore della riforma. Tale incremento è stato giudicato troppo elevato poiché genererebbe delle eccedenze non gradite. La Camera del popolo ha dunque approvato un innalzamento più moderato, di 0,4 punti percentuali. Tale incremento è leggermente superiore a quello proposto dagli Stati in prima lettura (+0,3 punti).</p><p>Oggi i \"senatori\" hanno deciso di allinearsi al Nazionale su questo punto. La proposta di Ruedi Noser (PLR/ZH) di mantenere questa divergenza è stata respinta con 22 voti contro 20 e una astensione.</p><p>Altra divergenza: contrariamente al Nazionale, dove la misura è stata approvata da una insolita alleanza UDC-sinistra, gli Stati - con 27 voti contro 14 - non hanno voluto versare al Fondo AVS i ricavi della Banca nazionale svizzera (BNS) derivanti dagli interessi negativi, pari a circa 1,5-2 miliardi all'anno. La misura sarebbe stata retroattiva al 2015, ciò che avrebbe portato nelle casse del Primo pilastro altri 12 miliardi circa.</p><p>\"Questi soldi appartengono alla popolazione\", ha affermato Paul Rechsteiner (PS/SG). Con la proposta in discussione l'indipendenza della BNS non sarebbe più garantita, ha replicato Erich Ettlin (Centro/OW), sostenendo poi come gli utili della Banca nazionale non siano assicurati in futuro. Il problema del finanziamento dell'AVS sarebbe quindi solo rinviato.</p><p> </p><p>Notizia ATS</p><p><b>Dibattito al Consiglio nazionale, 07.12.2021</b></p><p><b>Riforme AVS e Secondo pilastro, grosso passo avanti</b></p><p><b>Passo in avanti in vista dell'adozione della riforma dell'AVS: oggi il Consiglio nazionale ha adottato un compromesso sulla compensazione relativa all'aumento dell'età pensionabile delle donne che prevede un periodo transitorio di nove anni. La Camera ha in seguito iniziato ad affrontare la riforma del Secondo pilastro. Nell'attesa della votazione sulla riduzione del tasso di conversione, che avrà luogo domani, i deputati hanno approvato il dimezzamento della deduzione di coordinamento.</b></p><p>I due dossier - AVS e Secondo pilastro - sono trattati separatamente. È insomma quasi un caso se la Camera del popolo si trova a doverli esaminare lo stesso giorno. La sinistra avrebbe nuovamente voluto riunirli, ma la proposta è stata bocciata con 136 voti contro 28 e 29 astenuti.</p><p>La riforma AVS 21 mira ad un aumento dell'IVA e all'aumento dell'età pensionabile per le donne (con compensazioni). Nel secondo pilastro si vuole abbassare il tasso di conversione, l'aliquota che applicata al capitale pensionistico risparmiato permette di calcolare la rendita. Nel contempo verrebbero adottate misure per aumentare tale capitale allo scopo di evitare una eccessiva diminuzione delle rendite. Anche qui sono previste misure compensatorie per la generazione transitoria.</p><p>L'obbiettivo delle due riforme è garantire le pensioni anche in futuro. Le principali sfide per il sistema pensionistico sono, dal punto di vista finanziario, i bassi tassi d'interesse e, da quello demografico, l'invecchiamento della popolazione e l'arrivo all'età della pensione della generazione del \"baby boom\".</p><p> </p><p>AVS</p><p>Il punto più discusso della riforma AVS 21 è l'aumento a 65 anni dell'età pensionabile per le donne, un incremento già adottato dalle Camere nelle scorse sedute. In merito alle misure di compensazione, il Nazionale ha deciso di impiegare, per le prime nove classi d'età, il 32% dei mezzi risparmiati da versare come supplementi di rendita.</p><p>Per le prime tre classi d'età, il supplemento sarà progressivamente aumentato come l'età di pensionamento. Le successive due classi d'età riceveranno il supplemento pieno. Per le ultime quattro classi sarà di nuovo ridotto allo scopo di evitare un effetto di soglia alla fine della generazione di transizione, ha spiegato Philippe Nantermod (PLR/VS) a nome della commissione.</p><p>Il supplemento sarà modulato a seconda del reddito e aumentato per i redditi medio-bassi. Quello pieno ammonta a 140 franchi al mese per le donne con un reddito fino a 57'360 franchi, a 90 franchi fino a un reddito di 71'700 franchi e a 40 franchi con un reddito superiore a 71'700 franchi.</p><p>Le donne della generazione transitoria che percepiscono redditi medi o bassi potranno poi beneficiare di condizioni più favorevoli rispetto alla versione degli Stati per il pensionamento anticipato. Non sarà invece reso attrattivo il pensionamento anticipato di coloro che percepiscono un alto reddito.</p><p>Per Nantermod si tratta di un \"modello equilibrato\". Il consigliere federale Alain Berset ha lodato la volontà delle Camere di fornire una compensazione più favorevole per i redditi bassi. La sinistra non ha invece ancora digerito l'aumento dell'età pensionabile: \"una donna su dieci vive in povertà durante la pensione e le viene chiesto di lavorare un anno in più? È inaccettabile\", ha detto Léonore Porchet (Verdi/VD).</p><p>Oggi il Nazionale era chiamato a discutere anche di un eventuale finanziamento dell'AVS da parte della Banca nazionale svizzera (BNS). Con 117 voti contro 77 ha deciso di mantenere questa possibilità invisa agli Stati, ovvero il versamento al Fondo AVS dei ricavi della BNS derivanti dagli interessi negativi, pari a circa 1,5-2 miliardi all'anno. La misura sarebbe stata retroattiva al 2015, ciò che avrebbe portato nelle casse del Primo pilastro altri 12 miliardi circa.</p><p>La proposta è stata sostenuta dalla sinistra e dall'UDC, contrari PLR, PVL e Alleanza del Centro. Anche il governo era contrario: \"non costituisce una fonte di finanziamento stabile sul lungo periodo\", ha affermato Berset che ha anche espresso timori circa l'indipendenza della BNS stessa. Per la maggioranza un contributo della Banca nazionale è invece più che giustificabile se si pensa che questa realizza utili grazie agli interessi negativi prelevati anche sul sistema pensionistico svizzero.</p><p>Tra le due camere sussistono anche altre divergenze, ad esempio per quel che concerne l'assegno per grandi invalidi. In prima lettura il Nazionale aveva deciso che per poter ricevere il sussidio bisogna aver dimostrato per tre mesi di averne bisogno. Oggi la Camera del popolo ha fatto un passo verso gli Stati aumentando questo lasso di tempo a 6 mesi. I \"senatori\" vorrebbero rimanere al diritto attuale, cioè un anno.</p><p>Altro elemento \"faro\" della riforma è l'aumento dell'IVA di 0,4 punti percentuali. L'introito supplementare verrà interamente attribuito al Fondo di compensazione AVS permettendogli così di raggiungere un grado di copertura sufficiente. Questo punto è già stato approvato dalle due Camere in prima lettura.</p><p> </p><p>Iniziative popolari</p><p>L'ultima parola in merito alle due riforme spetterà in ogni caso al popolo: la sinistra ha già promesso il lancio del referendum contro AVS 21, la riforma del Secondo pilastro sottostà a votazione obbligatoria poiché comporta una modifica della Costituzione. A ciò si aggiungono tre iniziative popolari sulle quali saremo chiamati ad esprimerci.</p><p>L'iniziativa popolare \"Per una vita migliore nella vecchiaia (Iniziativa per una 13a rendita AVS)\", lanciata dall'Unione sindacale svizzera (USS), chiede il versamento di una rendita di vecchiaia supplementare dello stesso importo della rendita mensile AVS. Ciò corrisponde a un aumento mensile della pensione dell'8,33%.</p><p>L'iniziativa dei giovani PLR \"Per una pensione di vecchiaia sicura e sostenibile\" prevede l'innalzamento dell'età pensionabile a 66 anni con scatti ogni due mesi sia per le donne che per gli uomini. L'età pensionabile verrebbe poi collegata all'evoluzione della speranza di vita.</p><p>L'iniziativa \"Sì a rendite eque e sicure (Iniziativa generazioni)\", lanciata da un comitato borghese, mira a limitare il trasferimento di capitali dalle persone attive verso quelle pensionate. Le richieste includono anche il collegamento dell'età pensionabile all'aspettativa di vita.</p><p>Le prime due iniziative sono riuscite, il Parlamento dovrebbe occuparsene l'anno prossimo, la terza è ancora allo stadio di raccolta delle firme.</p><p> </p><p>Notizia ATS</p><p><b>Dibattito al Consiglio degli Stati, 09.12.2021</b></p><p><b>AVS 21, ancora divergenze su compensazione e BNS</b></p><p><b>Permangono divergenze di peso dopo l'ultimo passaggio al Consiglio degli Stati della riforma AVS 21. Le due Camere si oppongono principalmente sulle misure compensatorie destinate alle donne che dovranno andare in pensione un anno dopo e sull'eventuale finanziamento da parte della Banca nazionale (BNS).</b></p><p>Il punto più controverso della riforma AVS 21 resta l'aumento a 65 anni dell'età pensionabile per le donne, anche se tale incremento già adottato dalle Camere nelle scorse sedute. In merito alle misure di compensazione per la generazione transitoria, il Parlamento ha immaginato un supplemento della rendita.</p><p>Per le prime tre classi d'età, il supplemento sarà progressivamente aumentato come l'età di pensionamento. Le successive due classi d'età riceveranno il supplemento pieno. Per le ultime quattro classi sarà di nuovo ridotto allo scopo di evitare un effetto di soglia alla fine della generazione di transizione.</p><p>Il supplemento sarà modulato a seconda del reddito e aumentato per i redditi medio-bassi. Quello pieno ammonta a 160 franchi al mese (il Nazionale propone 140 franchi) per le donne con un reddito fino a 57'360 franchi, a 100 franchi (CN: 90.-) fino a un reddito di 71'700 franchi e a 50 franchi (CN: 40.-) con un reddito superiore a 71'700 franchi.</p><p>Per quel che concerne il finanziamento dell'AVS da parte della Banca nazionale svizzera (BNS), gli Stati oggi hanno ancora una volta detto di \"no\". Al Nazionale, un'alleanza UDC-sinistra vorrebbe versare al Fondo AVS i ricavi della BNS derivanti dagli interessi negativi, pari a circa 1,5-2 miliardi all'anno. La misura sarebbe stata retroattiva al 2015, ciò che avrebbe portato nelle casse del Primo pilastro altri 12 miliardi circa.</p><p>Per Hannes Germann (UDC/SH) un contributo della Banca nazionale è più che giustificabile se si pensa che questa realizza utili grazie agli interessi negativi prelevati anche sul sistema pensionistico svizzero. Se approvata, questa disposizione penalizzerebbe i cantoni che riceverebbero meno soldi dalla BNS per finanziare le loro prestazioni, ha replicato detto Charles Juillard (Centro/JU). È insomma una buona idea in teoria, ma non in pratica, ha aggiunto convincendo i colleghi.</p><p>Eliminata invece la divergenza per quel che concerne l'assegno per grandi invalidi. Gli Stati hanno approvato con 30 voti contro 10 il compromesso del Nazionale: per poter ricevere il sussidio bisognerà aver dimostrato per 6 mesi di averne bisogno. Inizialmente la Camera del popolo proponeva tre mesi, i \"senatori\" volevano invece rimanere al diritto attuale, cioè un anno.</p><p>Altro elemento \"faro\" della riforma è l'aumento dell'IVA di 0,4 punti percentuali. L'introito supplementare verrà interamente attribuito al Fondo di compensazione AVS permettendogli così di raggiungere un grado di copertura sufficiente. Questo punto è già stato approvato dalle due Camere in prima lettura.</p><p> </p><p><b>Dibattito al Consiglio nazionale, 13.12.2021</b></p><p><b>AVS 21, si va in conciliazione</b></p><p><b>Sarà necessaria una Conferenza di conciliazione per eliminare l'ultima divergenza che oppone ancora le due camere in merito alla riforma AVS 21. È invece stato trovato un accordo sulle sulle misure compensatorie destinate alle donne che dovranno andare in pensione un anno più tardi.</b></p><p>Il punto più controverso della riforma AVS 21 resta l'aumento a 65 anni dell'età pensionabile per le donne, anche se tale incremento è già stato adottato dalle Camere nelle scorse sedute: oggi la sinistra ha affermato che contro la riforma sarà lanciato il referendum.</p><p>In merito alle misure di compensazione per la generazione transitoria, il Parlamento ha immaginato un supplemento della rendita. Per le prime tre classi d'età, il supplemento sarà progressivamente aumentato come l'età di pensionamento. Le successive due classi d'età riceveranno il supplemento pieno. Per le ultime quattro classi sarà di nuovo ridotto allo scopo di evitare un effetto di soglia alla fine della generazione di transizione.</p><p>Il supplemento sarà modulato a seconda del reddito e aumentato per i redditi medio-bassi. Oggi il Nazionale - con 104 voti contro 81 - ha seguito gli Stati che proponevano delle somme leggermente più alte: il supplemento pieno ammonterà così a 160 franchi al mese (il Nazionale proponeva in precedenza 140 franchi) per le donne con un reddito fino a 57'360 franchi, a 100 franchi (90.-) fino a un reddito di 71'700 franchi e a 50 franchi (40.-) con un reddito superiore a 71'700 franchi.</p><p>La soluzione proposta dalla Camera dei Cantoni, e come detto adottata oggi anche da quella del Popolo, propone invece una rendita leggermente meno generosa in caso di pensionamento anticipato, ha precisato Philippe Nantermod (PLR/VS) a nome della commissione. In totale, il costo delle due opzioni è simile (640 milioni per quella adottata).</p><p>L'unica divergenza ancora rimasta concerne l'eventualità, per il calcolo delle prestazioni complementari, di contabilizzare questi supplementi come reddito, così come proposto dagli Stati. Oggi il Nazionale ha nuovamente ribadito il suo \"niet\".</p><p>Altro elemento \"faro\" della riforma è l'aumento dell'IVA di 0,4 punti percentuali. L'introito supplementare verrà interamente attribuito al Fondo di compensazione AVS permettendogli così di raggiungere un grado di copertura sufficiente. Questo punto, che sottostà a votazione popolare obbligatoria visto che comporta una modifica della Costituzione, era già stato approvato dalle due Camere in prima lettura.</p><p>Non ci sarà invece un finanziamento dell'AVS da parte della Banca nazionale svizzera (BNS): malgrado al Nazionale un'alleanza UDC-sinistra abbia per due volte proposto di versare al Fondo AVS i ricavi della BNS derivanti dagli interessi negativi, pari a circa 1,5-2 miliardi all'anno, gli Stati, che si sono sempre opposti, l'hanno spuntata. Questa parte della riforma è così definitivamente affossata, ha affermato Nantermod.</p><p> </p><p>Notizia ATS</p><p><b>Dibattito al Consiglio degli Stati, 15.12.2021</b></p><p><b>CN+CSt: va in porto la riforma AVS 21, donne in pensione a 65 anni</b></p><p><b>Con l'adozione oggi da parte di ambo i consigli delle proposte della Conferenza di conciliazione, la riforma AVS 21 ha terminato l'iter legislativo. Il suo scopo è garantire il finanziamento del Primo pilastro fino al 2030. Per riuscirci il progetto prevede diverse misure, le più significative sono l'aumento dell'età pensionabile per le donne e l'incremento dell'IVA. L'ultima parola spetterà al popolo.</b></p><p>Senza sorprese, l'elemento più controverso e discusso durante i dibattiti è stato l'innalzamento di un anno, a 65 anni, dell'età pensionabile per le donne, misura che permetterà di sgravare l'AVS di 1,4 miliardi di franchi nel 2030. L'aumento scatterà un anno dopo l'entrata in vigore della riforma e sarà progressivo (tre mesi ogni anno).</p><p>La sinistra si è scagliata più volte contro il progetto AVS 21 sostenendo che le donne continuano a essere discriminate a livello salariale e le rendite continuano ad essere inferiori a quelle degli uomini. Il centro-destra ha replicato ricordando come in media le donne ricevono una rendita quattro anni più a lungo degli uomini. Con questa riforma, inoltre, le rendite non diminuiranno. Non si possono semplicemente accumulare debiti che peseranno sulle generazioni future, è anche stato sottolineato nei dibattiti.</p><p> </p><p>Compensazioni per la generazione transitoria</p><p>Discutere hanno anche fatto le misure compensatorie previste per addolcire la pillola. A beneficiarne saranno le donne che andranno in pensione nei nove anni successivi all'adozione della riforma.</p><p>Concretamente, queste riceveranno un supplemento della rendita. Per le prime tre classi d'età che andranno in pensione, esso sarà progressivamente aumentato. Le successive due riceveranno il supplemento pieno. Per le ultime quattro classi sarà di nuovo ridotto allo scopo di evitare un effetto di soglia alla fine della generazione di transizione.</p><p>Il supplemento sarà modulato a seconda del reddito e aumentato per i redditi medio-bassi. Quello pieno ammonterà così a 160 franchi al mese per le donne con un reddito fino a 57'360 franchi, a 100 franchi fino a un reddito di 71'700 franchi e a 50 franchi con un reddito superiore a 71'700 franchi.</p><p> </p><p>La divergenza</p><p>L'unica divergenza che ancora opponeva le due Camere concerneva l'eventualità, per il calcolo delle prestazioni complementari, di contabilizzare questi supplementi come reddito. Gli Stati puntavano per questa possibilità, il Nazionale non voleva sentirne parlare.</p><p>La Conferenza di conciliazione ha su questo punto seguito la Camera del popolo, ha spiegato al Nazionale Philippe Nantermod (PLR/VS) a nome della commissione. Al voto, i \"senatori\" hanno detto \"sì\" con 31 voti contro 10 e 3 astenuti; il Nazionale con 121 contro 61 voti.</p><p>In entrambi i rami del Parlamento i \"no\" sono giunti dalla sinistra, che sperava in questo modo di far fallire la riforma poiché contraria a far lavorare le donne un anno in più. Il campo rosso-verde potrebbe riprovarci venerdì, nelle votazioni finali, ma non ha i numeri per far riuscirci, salvo enormi sorprese.</p><p> </p><p>Pensionamento flessibile</p><p>La riforma prevede anche la possibilità per tutti di anticipare o rinviare la totalità o una parte della rendita tra i 63 e i 70 anni, anche nella previdenza professionale. Le persone che rimarranno attive anche oltre i 65 anni riceveranno una rendita superiore visto che versano contributi più a lungo.</p><p>Le donne nella generazione transitoria beneficeranno di condizioni più favorevoli per il prepensionamento (dai 62 anni). La rendita di vecchiaia non sarà ad esempio ridotta per quelle che andranno in pensione a 64 anni se non avranno un reddito superiore a 57'360 franchi.</p><p> </p><p>Finanziamento: IVA e ma non BNS</p><p>Altro elemento \"faro\" della riforma è l'aumento dell'IVA di 0,4 punti percentuali. L'introito supplementare verrà interamente attribuito al Fondo di compensazione AVS permettendogli così di raggiungere un grado di copertura sufficiente. Nel suo messaggio il Consiglio federale proponeva un rialzo di 0,7 punti ma il Parlamento l'ha giudicato troppo elevato poiché genererebbe delle eccedenze non gradite.</p><p>Non ci sarà invece un finanziamento dell'AVS da parte della Banca nazionale svizzera (BNS), malgrado al Nazionale un'alleanza UDC-sinistra abbia per due volte proposto di versare al Fondo AVS i ricavi della BNS derivanti dagli interessi negativi, pari a circa 1,5-2 miliardi all'anno. Gli Stati, che si sono sempre opposti, l'hanno spuntata.</p><p> </p><p>Votazione popolare</p><p>Contro la modifica della Legge federale sull'assicurazione per la vecchiaia e per i superstiti (LAVS) la sinistra durante i dibattiti ha già annunciato il lancio del referendum. L'ultima parola spetterà in ogni caso al popolo: il decreto federale sull'aumento dell'IVA comporta infatti una modifica costituzionale che sottostà a votazione popolare obbligatoria.</p><p>Se il referendum riuscirà, il popolo - e i cantoni - dovranno quindi esprimersi due volte su uno stesso tema. La riforma potrà entrare in vigore solo se verranno accettati entrambi gli oggetti.</p><p>Non sarebbe la prima volta che il Sovrano è chiamato a una doppia votazione: ciò era successo con la Previdenza per la vecchiaia 2020. In quell'occasione, il 24 settembre 2017, la legge era stata respinta con il 52,7% di \"no\", il decreto sull'innalzamento dell'IVA con 50,05% di voti negativi (e 13,5 cantoni).</p>",
  "title": "Stabilizzazione dell’AVS (AVS 21)"
}